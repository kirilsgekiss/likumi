Statuss: spēkā esošs
Saeima ir pieņēmusi un Valsts
prezidents izsludina šādu likumu:
Izdarīt likumā "Par iedzīvotāju ienākuma nodokli" (Latvijas Republikas Augstākās Padomes un Valdības Ziņotājs, 1993, 22./23. nr.; Latvijas Republikas Saeimas un Ministru Kabineta Ziņotājs, 1994, 2., 23.nr.; 1995, 8., 14.nr.; 1996, 9.nr.; 1997, 3., 21.nr.; 1998, 1. nr.; 1999, 24. nr.) šādus grozījumus:
1. 9.pantā:
izteikt pirmās daļas 8.punktu šādā redakcijā:
"8) stipendijas, kas izmaksātas no budžeta, Ministru kabineta apstiprināta fonda līdzekļiem vai no to starptautisko izglītības vai sadarbības programmu līdzekļiem, kurās līdzdalību ir apstiprinājis Ministru kabinets;";
papildināt pirmo daļu ar 23.punktu šādā redakcijā:
"23) bezpeļņas organizācijas sabiedrības ar ierobežotu atbildību "Sorosa fonds - Latvija" projektu ietvaros izmaksātās stipendijas un atlīdzība, kura personai izmaksāta ārpus darba tiesiskajām attiecībām ar bezpeļņas organizāciju sabiedrību ar ierobežotu atbildību "Sorosa fonds - Latvija".";
papildināt pantu ar ceturto un piekto daļu šādā redakcijā:
"4. Šā panta pirmās daļas 8.punktā minētā stipendija ir vienreizēja vai sistemātiski ilgākā laika posmā izmaksāta naudas summa personai:
1) kura vispārēju vai izvēlētu izglītības (studiju) programmu apgūst izglītības iestādē vai patstāvīgi;
2) tās apgādībā esošo personu izglītības (studiju) programmas apgūšanas veicināšanai izglītības iestādē;
3) tās pētniecības darba vai radošā darba atbalstam.
5. Šā panta pirmās daļas 7.punkta izpratnē pabalsti ir arī saskaņā ar Ministru kabineta noteikumiem piešķirtie mūža granti valsts emeritētajiem zinātniekiem un Kultūrkapitāla fonda piešķirtās mūža stipendijas kultūras un mākslas darbiniekiem par nopelniem kultūras un mākslas attīstībā."
  2. Papildināt 17.panta desmito daļu ar 14.punktu šādā redakcijā:
"14) stipendijas, izņemot stipendijas, kuras saskaņā ar šā likuma 9.panta pirmās daļas 8.punktu nav apliekamas ar nodokli."
3. Papildināt pārejas noteikumus ar 7.punktu šādā redakcijā:
"7. 9.panta piektās daļas noteikumus piemēro, sākot ar 1999.gadu."
Likums piemērojams ar 2000.gada 1.janvāri.
Likums Saeimā pieņemts 2000.gada 27.janvārī.
 Valsts prezidente V.Vīķe-Freiberga
Rīgā 2000.gada 9.februārī
Grozījumi likumā "Par iedzīvotāju ienākuma nodokli"
