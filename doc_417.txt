Statuss: zaudējis spēku
 Ministru kabineta noteikumi Nr. 23
Rīgā 2000.gada 18.janvārī (prot. Nr. 4, 4.§)
Izdoti saskaņā ar Likuma par ostām 15.1 pantu un
likuma "Par nodokļiem un nodevām" 10.pantu
I. Vispārīgie jautājumi
1. Šie noteikumi nosaka valsts nodevas par jūras navigācijas pakalpojumiem (bāku nodevas) (turpmāk - bāku nodeva) likmi, tās aprēķināšanas un iekasēšanas kārtību.
2. Ar bāku nodevu apliek kuģus, kuru tilpība ir lielāka par 200 bruto tonnām.
3. Kuģa reģistrētā īpašnieka, kā arī kuģa berbouta vai laika fraktētāja, vai kuģa operatora (turpmāk - kuģa īpašnieks) uzdevumā bāku nodevu kuģa aģents vai kuģa īpašnieks, ja netiek izmantoti kuģa aģenta pakalpojumi, maksā par katru kuģi, kas ienāk Latvijas ostās, saskaņā ar šajos noteikumos paredzēto kārtību un noteiktajiem atvieglojumiem.
II. Bāku nodevas likme
4. Bāku nodevas likme par vienu kuģa bruto tonnu ir 0,07 lati. Bāku nodevu maksā katru reizi, kuģim ienākot ostā vai ostas reidā, un to iekasē par pirmajām sešām reizēm kalendāra gadā. Sākot ar septīto ostas apmeklējumu kalendāra gada laikā, bāku nodeva netiek iekasēta.
5. Ja velkonis ar liellaivu ienāk ostā vairākkārt, ienākšanas reizes skaita, ņemot vērā velkoņa ienākšanas reižu skaitu.
III. Atvieglojumi
6. Bāku nodevu samazina:
6.1. par 30 % - pasažieru kuģiem (kuģis, kuram ir pasažieru kuģa drošības apliecība);
6.2. par 20 % - ro-ro tipa kuģiem (kuģis, kuram šāds apzīmējums ir dots kuģa klasifikācijas apliecībā) un konteineru kuģiem (kuģis, kuram šāds apzīmējums ir dots kuģa klasifikācijas apliecībā);
6.3. par 50 % - Latvijas kabotāžas kuģiem (kuģis, kas veic pārvadājumus vai iet balastā starp Latvijas ostām) un Latvijas zvejas kuģiem (kuģis, kas nodarbojas ar zvejniecību vai veic zivju apstrādi).
7. No bāku nodevas atbrīvo:
7.1. kara un krasta apsardzes, muitas, hidrogrāfijas, zinātnes un pētniecības kuģus, glābšanas kuģus un vides aizsardzības kuģus;
7.2. mācību iestāžu kuģus;
7.3. hospitāļu kuģus;
7.4. labdarības misijas kuģus;
7.5. ostas flotes kuģus (kuģi, kuri pilda apkalpošanas funkcijas ostā - velkoņi, liellaivas, peldošie krāni, bunkurētāji, notekūdeņu, bilžu ūdeņu un atkritumu savācēji, ūdenslīdēju kuģi un citi kuģi, kuri pieder ostas pārvaldei vai ostas uzņēmumiem vai kurus nomā ostas pārvalde vai ostas uzņēmumi);
7.6. jahtas (sportam, atpūtai vai tūrismam paredzēts kuģošanas līdzeklis ar ūdens izspaidu līdz 80 tonnām);
7.7. kuģus, kuri spiesti ienākt ostā, jo ir reāli draudi kuģa apkalpes, pasažieru, kravas vai kuģa drošībai, kā arī lai veiktu remontu;
7.8. kuģus, kuri ienāk ostā, lai saņemtu degvielu vai citus apgādes materiālus, un neveic kravas operācijas.
IV. Bāku nodevas aprēķināšanas un iekasēšanas kārtība
8. Bāku nodevu aprēķina Latvijas Jūras administrācija, ņemot vērā kuģa mērīšanas apliecībā norādītās kuģa bruto tonnas. Ja ostā ienāk velkonis ar liellaivu, bāku nodevu aprēķina, ņemot vērā velkoņa un liellaivas bruto tonnu kopsummu.
9. Bāku nodevu aprēķina latos un santīmos.
10. Kuģa aģents kuģa īpašnieka uzdevumā bāku nodevu maksā, pamatojoties uz Latvijas Jūras administrācijas izrakstīto rēķinu, kurā norādīta bāku nodevas likme un piemērotais likmes atvieglojums.
11. Par katru pārskata mēnesi kuģa aģents līdz nākamā mēneša piektajam datumam iesniedz Latvijas Jūras administrācijā ostas kapteiņa apstiprinātu pārskatu par apkalpotajiem kuģiem, norādot kuģu tilpību, tipu, karogu, kravas veidu un ostas apmeklējumu skaitu.
12.  Kuģa aģents bāku nodevu valsts pamatbudžetā iemaksā:
12.1. par kuģiem, kas apkalpoti kārtējā mēnesī no pirmā līdz piecpadsmitajam datumam, - līdz attiecīgā mēneša divdesmit piektajam datumam;
12.2. par kuģiem, kas apkalpoti kārtējā mēnesī no sešpadsmitā datuma līdz mēneša beigām, - līdz nākamā mēneša desmitajam datumam.
13. Par katru pārskata mēnesi kuģa aģents līdz nākamā mēneša piecpadsmitajam datumam iesniedz Valsts ieņēmumu dienesta teritoriālajā iestādē, kurā tas ir reģistrējies kā nodokļu maksātājs, pārskatu par samaksāto bāku nodevu.
14. Par katru pārskata mēnesi Latvijas Jūras administrācija līdz nākamā mēneša desmitajam datumam iesniedz Valsts ieņēmumu dienesta teritoriālajās iestādēs, kurās kuģu aģenti ir reģistrējušies kā nodokļu maksātāji, pārskatu par aprēķinātajām bāku nodevām.
15. Ja kuģa kapteinis neizmanto kuģa aģenta pakalpojumus, līdz kuģa iziešanai no ostas bāku nodevu valsts pamatbudžetā iemaksā kuģa īpašnieks, pamatojoties uz ostas kapteiņa izrakstītu rēķinu, kurā norādīta bāku nodevas likme un piemērotais likmes atvieglojums.
16. Šo noteikumu 15.punktā minētajā gadījumā par katru pārskata mēnesi ostas kapteinis līdz nākamā mēneša desmitajam datumam iesniedz Valsts ieņēmumu dienesta teritoriālajā iestādē, kurā ir reģistrējusies attiecīgā ostas pārvalde, pārskatu par aprēķinātajām bāku nodevām.
Ministru prezidents A.Šķēle
Satiksmes ministrs A.Gorbunovs
Noteikumi par valsts nodevu par jūras navigācijas pakalpojumiem (bāku nodevu)
