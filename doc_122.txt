Statuss: zaudējis spēku
Ministru kabineta noteikumi Nr. 11
Rīgā 2000.gada 7.janvārī (prot. Nr. 2, 7.§)
Izdoti Latvijas Republikas Satversmes 81.panta kārtībā
Izdarīt Izglītības likumā (Latvijas Republikas Saeimas un Ministru Kabineta Ziņotājs, 1998, 24.nr.; 1999, 17., 24.nr.) šādus grozījumus:
1. 14.pantā:
izslēgt 2.punktu;
izteikt 6.punktu šādā redakcijā:
"6) apstiprina koledžu (izņemot augstskolu koledžas) nolikumus un augstskolu (izņemot universitātes) satversmes;";
papildināt 7.punktu aiz vārdiem "valsts izglītības iestādes" ar vārdiem "un valsts izglītības atbalsta iestādes";
izslēgt 11.punktā vārdus "izglītības iestādē īstenojamo".
2. 15.pantā:
izteikt ievaddaļu šādā redakcijā:
"Izglītības un zinātnes ministrija:";
izslēgt 19.punktā vārdu "dibina";
izslēgt 20.punktu.
3. 16.pantā:
izteikt 2.punktu šādā redakcijā:
"2) nosaka mācību saturu profesionālajos mācību priekšmetos, izstrādā profesionālā mācību priekšmeta vai kursa programmas un standartus un kontrolē to ievērošanu savā pārziņā esošajās izglītības iestādēs;";
izslēgt 3.punktu.
4. Aizstāt 17.panta trešās daļas 1.punktā vārdu "skolas" ar vārdiem "izglītības iestādes".
5. Izteikt 24.panta pirmo daļu šādā redakcijā:
"(1) Ikviena izglītības iestāde mēneša laikā no tās dibināšanas dienas iesniedz iesniegumu par izglītības iestādes reģistrāciju Izglītības iestāžu reģistrā. Izglītības iestāžu reģistru kārto Izglītības un zinātnes ministrija."
6. 33.pantā:
izteikt pirmās daļas ievaddaļu šādā redakcijā:
"(1) Izglītības programma ir izglītības iestādes izglītojošo darbību reglamentējošs dokuments, ar kuru atbilstoši izglītības pakāpei, izglītības veidam, mērķgrupai un valsts izglītības standartam tiek noteikti:";
izteikt pirmās daļas 5.punktu šādā redakcijā:
"5) izglītības programmas īstenošanai nepieciešamā personāla, finansu un materiālo līdzekļu izvērtējums atbilstoši Ministru kabineta noteikumiem par izglītības programmas finansēšanu."
7. Aizstāt 48.panta pirmajā daļā vārdus "Izglītības un zinātnes ministrijas" ar vārdiem "Ministru kabineta".
8. Aizstāt 49.panta ceturtajā daļā vārdus "profesionālās izglītības pilnveide" ar vārdiem "profesionālās kvalifikācijas pilnveide".
9. Izteikt 50.panta 3.punktu šādā redakcijā:
"3) valsts vai pašvaldību dibinātās izglītības iestādēs - persona, kurai nav Ministru kabineta noteiktajā kārtībā izsniegta dokumenta, kas apliecina valsts valodas prasmi augstākajā pakāpē, izņemot augstskolu akadēmisko personālu - citu valstu pilsoņus un bezvalstniekus, kuri piedalās noteiktu izglītības programmu īstenošanā uz starptautiska līguma pamata, kā arī ārvalstu dibinātās izglītības iestādēs vai to filiālēs strādājošos pedagogus;".
10. Izteikt 51.panta otro daļu šādā redakcijā:
"(2) Izglītības iestāžu pedagogi ir atbildīgi par savu darbu, tā metodēm, paņēmieniem un rezultātiem."
11. Izslēgt 52.panta 2.punktā vārdus "Ministru kabineta noteiktajā kārtībā".
Ministru prezidents A.Šķēle
Izglītības un zinātnes ministrs M.Vītols
Grozījumi Izglītības likumā
