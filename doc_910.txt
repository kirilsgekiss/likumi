Statuss: spēkā esošs
Latvijas Republikas Satversmes tiesas lēmums
Rīgā 2000. gada 7. februārī
Es, Satversmes tiesas tiesnese I.Čepāne, izskatījusi 2000. gada 26. janvārī Satversmes tiesā saņemto pieteikumu par lietas ierosināšanu (pieteikuma reģ. nr.2),
konstatēju:
Pieteikumu par lietas ierosināšanu iesnieguši divdesmit četri septītās Saeimas deputāti - E.Baldzēns, L.Stašs, R.Labanovskis, J.Leja, L.Bojārs, P.Salkazanovs, A.Kalniņš, V.Lāzo, I.Burvis, J.Čevers, A.Barča, J.Ādamsons, S.Dreimane, R.Pauls, A.Bērziņš, J.Stalidzāne, I.Stirāns, I.Ūdre, A.Šlesers, O.Grīgs, A.Panteļējevs, V.Kezika, G.Dambergs, V.Krištopans.
Pieteikumā lūgts atzīt Ministru kabineta 1999. gada 12. augusta rīkojumu Nr.384 "Par Latvijas Universitātes un Latvijas Medicīnas akadēmijas reorganizāciju" par neatbilstošu Augstskolu likumam, Latvijas Republikas Augstākās padomes 1993. gada 23. februāra lēmumam "Par Latvijas Medicīnas akadēmijas Satversmes apstiprināšanu" un Ministru kabineta 1996. gada 30. aprīļa noteikumiem Nr.160 "Ministru kabineta iekšējās kārtības un darbības noteikumiem" un spēkā neesošu.
Atbilstoši Satversmes tiesas likuma 16. panta 4. punktam lieta ir piekritīga Satversmes tiesai daļā par Ministru kabineta akta atbilstību likumam. Pieteikuma iesniedzēji saskaņā ar Satversmes tiesas likuma 17. panta otrās daļas 3. punktu ir tiesīgi iesniegt šādu pieteikumu. Pieteikums atbilst Satversmes tiesas likuma 18. pantā noteiktajām vispārīgajām pieteikuma pieņemšanas prasībām.
Ņemot vērā konstatēto un pamatojoties uz Satversmes tiesas likuma 20. panta otro un piekto daļu,
nolēmu:
1. Ierosināt lietu "Par Ministru kabineta 1999. gada 12. augusta rīkojuma Nr.384 "Par Latvijas Universitātes un Latvijas Medicīnas akadēmijas reorganizāciju" atbilstību Augstskolu likumam".
2. Uzaicināt institūciju, kas izdevusi aktu, kurš tiek apstrīdēts, - Ministru kabinetu - līdz 2000. gada 23. februārim iesniegt Satversmes tiesai savu atbildes rakstu ar lietas faktisko apstākļu izklāstu un juridisko pamatojumu.
Šis lēmums nav pārsūdzams.
Tiesnese I.Čepāne
Par lietas ierosināšanu pēc Saeimas deputātu pieteikuma
