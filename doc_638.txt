Statuss: spēkā esošs
Valsts saimnieciskās darbības revīzijas departamenta Kolēģijas lēmums Nr.5.1-2-381/99
Rīgā 1999.gada 17.decembrī
Valsts kontroles Valsts saimnieciskās darbības revīzijas departamenta kolēģijas sēdē piedalījās: kolēģijas vadītājs - departamenta direktors V.Grasis, kolēģijas locekļi J.Āboliņš, L.Ceimere, Dz.Levrence, D.Timšāne, vecākā valsts revidente R.Līce. Protokolēja valsts revidents J.Tenbergs.
Izskatot un izvērtējot pārbaudes materiālus, uzklausot uzaicināto amatpersonu sniegtos paskaidrojumus kolēģijas sēdes laikā, kolēģija
konstatēja:
Finansu ministrijas 1998.-1999.gada investīciju projekta "Finansu un fiskālās politikas nodrošināšanas vienotās informācijas sistēmas" un informātikas attīstības investīciju projekta ietvaros, lai nodrošinātu izsoles (konkursus) par datortehnikas piegādes, datortīkla izveides un programmnodrošinājuma izstrādes pasūtījuma piešķiršanu, ar Finansu ministrijas 24.12.1997. rīkojumu Nr.793 izveidota izsoles (konkursa) komisija.
Pamatojoties uz likumu "Par valsts un pašvaldību pasūtījumu" un citiem LR normatīviem aktiem, izveidotā komisija valsts pasūtījuma piešķiršanai izvēlējās likumā noteikto pamatmetodi - izsoli - un izstrādāja tās nolikumu. Iesniegto materiālu ekspertīzei ar finansu ministra rīkojumu tika izveidota ekspertu grupa 3 cilvēku sastāvā.
Izsoles nolikumā kā izsoles priekšmets ir piegādājamās 60 darba stacijas, kurām noteiktas obligātas tehniskās prasības. Svarīgi vērtēšanas kritēriji ir pilna piegādājamās tehnikas specifikācija, izmaksu aprēķins - latos (ar PVN par katru tehnikas elementu), piegādes termiņi, piegādājamo iekārtu kvalitāte, piedāvātās garantijas, reakcijas laiks uz izsaukumu, piegādāto iekārtu pēcgarantijas atbalsta un uzturēšanas izmaksas un serviss. Nolikumā tika noteikta dokumentu iesniegšanas kārtība, saistības sakarā ar pieteikumu iesniegšanu, izsoles piedāvājumu vērtēšana un izsoles norise. Pamatojoties uz izsoles protokolu, izsoles uzvarētājs piecu dienu laikā pēc lēmuma saņemšanas slēdz ar Finansu ministriju rakstisku valsts pasūtījuma līgumu par datortehnikas piegādi.
Piedāvājumus termiņā iesniedza 14 pretendenti ar cenu piedāvājumiem no Ls 38 777,80 līdz Ls 84 220. Informātikas attīstības projektu pasūtījumu izsoles komisija 02.02.1998. ar protokolu Nr.3 par izsoles uzvarētāju atzina SIA "RD Computer", jo tās piedāvātās produkcijas specifikācija pilnībā atbilst izsoles nolikumā izteiktajām prasībām un tai arī ir viens no visizdevīgākajiem finansiālajiem piedāvājumiem (Ls 41 481).
Ar nodošanas un pieņemšanas aktu un pēc preču pavadzīmēm - rēķiniem SIA "RD Computer" nodeva LR Finansu ministrijai datortehniku un iekārtas par kopējo summu Ls 41 481.
Pārbaudē konstatētās dažas atkāpes no LR normatīvo aktu prasībām būtiski nav ietekmējušas valsts pasūtījuma piešķiršanas norisi:
• pārkāpta likuma "Par valsts un pašvaldību pasūtījumu" 33.panta 4.daļa, jo uz Finansu ministrijas "Datortehnikas piegādes" izsoles Nr.FM98/6 iesniegto piedāvājumu atvēršanas un pretendentu kvalifikācijas pārbaudes izsoles komisijas 29.01.1998. sēdi izsoles komisijas locekles I.Šteinbuka un D.Muižniece pašas pilnvaroja savā vietā citas darbinieces;
• nav izpildīti LR Ministru kabineta 18.03.1997. noteikumi Nr.100 "Valsts un pašvaldību pasūtījuma piešķiršanas norises dokumentēšanas kārtība", jo izsoles norises protokols nav sakārtots atbilstoši noteikumiem 3 daļās;
• nav izpildīts LR Ministru kabineta 18.03.1997. noteikumu Nr.98 "Noteikumi par izsolēm un konkursiem valsts un pašvaldību pasūtījuma piešķiršanai" 38.punkts, jo izsoles rezultāti nav publicēti laikrakstā "Latvijas Vēstnesis".
Kolēģija nolēma:
1. Nosūtīt kolēģijas lēmumu LR Finansu ministrijas Administratīvajam departamentam un uzdot departamenta vadībai izanalizēt un turpmāk nepieļaut atkāpes no LR normatīvo aktu prasībām, veicot valsts pasūtījumu piešķiršanu.
2. Slēgt revīzijas lietu Nr.5.1-2-381/99.
Kolēģijas lēmumu, pamatojoties uz likumu "Par Valsts kontroli", var pārsūdzēt Latvijas Republikas Valsts kontroles padomē mēneša laikā no lēmuma paziņošanas dienas, iesniedzot sūdzību Valsts saimnieciskās darbības revīzijas departamentā.
Kolēģijas priekšsēdētājs V.Grasis
Kolēģijas locekļi: J.Āboliņš, L.Ceimere, Dz.Levrence, D.Timšāne
Par Latvijas Republikas Finansu ministrijas Administratīvā departamenta izpildīto valsts pasūtījuma piešķiršanu "Datoru iegāde ar identifikācijas Nr.FM 98/6"
