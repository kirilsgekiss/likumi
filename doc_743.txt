Statuss: spēkā esošs
Valsts saimnieciskās darbības revīzijas departamenta Kolēģijas lēmums Nr.5.1-2-320/99
Rīgā 1999.gada 23.decembrī
Valsts kontroles Valsts saimnieciskās darbības revīzijas departamenta kolēģijas sēdē piedalījās: kolēģijas vadītājs - departamenta direktors V.Grasis, kolēģijas locekļi L.Ceimere, J.Āboliņš, Dz.Levrence, D.Timšāne, vecākā valsts revidente S.Liepiņa, uzaicinātie: VAS "Latvijas Attīstības aģentūra" ģenerāldirektors - M.Ēlerts, a/s "Latvijas Tirdzniecības Centrs" administrators - U.Papāns, a/s "Latvijas Tirdzniecības Centrs" prezidents - R.Bullītis, a/s "Latvijas Tirdzniecības Centrs" direktors - J.Birzulis, protokolēja valsts revidente M.Priecuma.
Izskatot revīzijas materiālus un izvērtējot kolēģijas sēdē uzaicināto paskaidrojumus par atzinumā teikto, kolēģija
konstatēja:
1. Akciju sabiedrība "Latvijas Tirdzniecības Centrs" (LTC) reģistrēta LR Uzņēmumu reģistrā 16.09.1997. Tā nodibināta ar mērķi attīstīt tirdzniecības sakarus ar citām valstīm. Dibinātāji - 62 juridiskas personas un 9 fiziskas personas.
1.1. Dibinot sabiedrību LR Uzņēmumu reģistrā, reģistrēts tās pamatkapitāls Ls 234,4 tūkst., tai skaitā valsts daļa VAS "Latvijas Attīstības aģentūra" personā - Ls 150,0 tūkst. jeb 64% no pamatkapitāla.
1.2. 1998.gada LR Uzņēmumu reģistrā reģistrētas akciju sabiedrības pamatkapitāla izmaiņas - tas palielināts līdz Ls 552,4 tūkst., tai skaitā VAS "Latvijas Attīstības aģentūra" ieguldījums - Ls 450,0 tūkst. jeb 82,8%.
2. LTC saimnieciskā darbība saistīta pārsvarā ar Latvijas pārtikas preču eksporta organizēšanu uz NVS valstīm. Sabiedrība to veic sadarbībā ar ārzonu firmām, izmantojot 2 tipu (aģentēšanas un konsignācijas) līgumu attiecības. Abos gadījumos LTC uzņemas maksājuma saistības pret Latvijas preču ražotājiem, ar to nodrošinot preču nodošanu ārzonu firmām, lai tās realizētu NVS valstīs.
3. Organizējot eksportu tikai uz NVS valstīm, LTC biznesa risks nav attaisnojies.
3.1. Visā darbības laikā LTC noorganizējis preču eksportu par kopējo summu Ls 2997,7 tūkst. Kopš 1999.gada marta preču eksports ir pārtraukts.
3.2. LTC parāds kreditoriem (t.sk. akciju sabiedrības akcionāriem - pārtika preču ražotājiem un a/s "Latvijas Investīciju banka") uz 01.09.1999. ir Ls 799,8 tūkst.
3.3. Ārzonu firmu parāds Latvijas Tirdzniecības Centram par nosūtīto produkciju uz 01.09.1999. ir Ls 1036,6 tūkst. Pēc sabiedrības vadības vērtējuma šī parāda atgūšana daļēji ir apšaubāma.
4. Ar Rīgas apgabaltiesas 10.09.1999. lēmumu a/s "Latvijas Tirdzniecības Centrs" atzīta par maksātnespējīgu, pamatojoties uz LR likuma "Par uzņēmumu un uzņēmējsabiedrību maksātnespēju" 3.pantā noteiktajām pazīmēm - sabiedrība pārtraukusi kārtot parādu saistības, kurām iestājies izpildes termiņš.
5. LTC gada pārskatos atspoguļotos saimnieciskās darbības neto ieņēmumus pārsvarā veido procentu ieņēmumi no aģentēšanas un konsignācijas darījumiem. Sabiedrības darbības koncepcijā paredzētais preču apgrozījums netika sasniegts, līdz ar to faktiskie ieņēmumi ievērojami atpaliek no plānotajiem (1998.gadā plānotie ieņēmumi - Ls 657,6 tūkst, faktiskie - Ls 125,1 tūkst. jeb 19% no plānotā).
6. Saimnieciskās darbības izdevumos iekļauti avansa norēķini par LTC pilnvarota pārstāvja aktivitātēm Maskavā, organizējot kopuzņēmuma veidošanu. Kopuzņēmums nav izveidots. Daļa šo izdevumu - par Ls 27,7 tūkst. - iekļauti bez likumam atbilstošiem attaisnojuma dokumentiem, pārkāptas LR likuma "Par grāmatvedību" 7.panta prasības.
7. LTC prezidents slēdzis saimnieciskus līgumus (tai skaitā par lietotu pamatlīdzekļu iegādi summā Ls 12,3 tūkst. un par atkāpšanos no telpu Rīgā, Brīvības bulvārī 21 nomas tiesībām par summu Ls 8,9 tūkst.) ar sev piederošu uzņēmējsabiedrību SIA "Sils" un SIA "Sils-Fondi".
8. LTC gada pārskatos atspoguļotās saimnieciskās darbības izmaksas visā tā darbības laikā ievērojami pārsniedz ieņēmumus, radot kopējos zaudējumus uz 01.09.1999. Ls 259,7 tūkst. Šie zaudējumi samazina akciju sabiedrības pašu kapitālu.
9. LTC gada pārskatā par 1998.gadu pašu kapitāls apjoms atspoguļots Ls 387,5 tūkst. Sastādot gada pārskatu, nav ievērotas LR likuma "Par uzņēmumu gada pārskatiem" 25. un 37.panta prasības, kas paredz, ka gada pārskatā jāņem vērā visas tās riska summas un zaudējumi, kas radušies pārskata gadā. Debitoru parādi nav novērtēti atbilstoši šīm prasībām.
Ievērojot šo prasību 1999.gada pārskata sastādīšanā, ir sagaidāms, ka LTC pašu kapitāls būs negatīvs - tātad akciju sabiedrības pamatkapitāls, tai skaitā valsts daļa Ls 450,0 tūkst., kas tika ieguldīti ar mērķi atbalstīt uzņēmējdarbību, uzskatāms par zaudētu.
Kolēģija nolēma:
1. Ieteikt VAS "Latvijas Attīstības aģentūra" atturēties no papildus finansu līdzekļu piešķiršanas LTC sanācijas plānam līdz pārējo akcionāru rezultatīvas aktivitātes sasniegšanai un LTC turpmākās darbības virzienu ekonomiskā pamatojuma izstrādāšanai.
2. Uzdot a/s "Latvijas Tirdzniecības Centrs":
2.1. Izvērtēt debitoru parādu atgūšanas iespējas.
2.2. Kopā ar akcionāriem izlemt jautājumu par akciju sabiedrības sanēšanu.
2.3. Par paveikto informēt Valsts kontroli līdz 2000.gada 1.martam.
3. Informēt VID par norēķinu personai izsniegtajiem naudas līdzekļiem, kas iekļauti akciju sabiedrības izdevumos bez attaisnojuma dokumentiem.
4. Par revīzijas rezultātiem sagatavot ziņojumu iesniegšanai Ministru kabinetā.
5. Kolēģijas lēmumu nosūtīt LR Ekonomikas ministrijai, VAS "Latvijas Attīstības aģentūra", a/s "Latvijas Tirdzniecības Centrs".
6. Slēgt revīzijas lietu Nr.5.1-2-320/99.
Kolēģijas lēmumu var pārsūdzēt LR Valsts kontroles padomē mēneša laikā no lēmuma paziņošanas dienas, iesniedzot sūdzību Valsts saimnieciskās darbības revīzijas departamentā saskaņā ar likumu "Par Valsts kontroli".
Kolēģijas vadītājs V.Grasis
Kolēģijas locekļi: L.Ceimere, J.Āboliņš, Dz.Levrence, D.Timšāne
 
 
Par akciju sabiedrības "Latvijas Tirdzniecības Centrs" finansiāli saimnieciskās darbības likumības, pareizības un lietderības revīziju
