Statuss: zaudējis spēku
Latvijas Republikas Ministru kabineta noteikumi Nr.5
Rīgā 2000.gada 7.janvārī (prot. Nr. 2, 1.§)
Izdoti Latvijas Republikas Satversmes 81.panta kārtībā
 
Izdarīt Latvijas Sodu izpildes kodeksā šādus grozījumus:
1. Izteikt 50.4 panta pirmo daļu šādā redakcijā:
"Slēgtajā cietumā sodu izcieš ar brīvības atņemšanu notiesātie vīrieši par smaga vai sevišķi smaga nozieguma izdarīšanu, kā arī notiesātie, kas pārvietoti no daļēji slēgtā cietuma sakarā ar rupjiem vai sistemātiskiem režīma pārkāpumiem."
2. Izteikt 50.5 panta pirmo daļu šādā redakcijā:
"Daļēji slēgtajā cietumā sodu izcieš ar brīvības atņemšanu notiesātie:
1) sievietes par tīša nozieguma izdarīšanu;
2) vīrieši par tīša, mazāk smaga nozieguma izdarīšanu;
3) par kriminālpārkāpuma vai mazāk smaga nozieguma aiz neuzmanības izdarīšanu, ja tie agrāk izcietuši sodu brīvības atņemšanas iestādē;
4) kas pārvietoti no slēgtā cietuma par priekšzīmīgu uzvedību;
5) kas pārvietoti no atklātā cietuma sakarā ar rupjiem vai sistemātiskiem disciplīnas pārkāpumiem;
6) par smaga vai sevišķi smaga nozieguma izdarīšanu, kuri pēc pilngadības sasniegšanas pārvietoti no nepilngadīgo audzināšanas iestādes."
3. Izteikt 50.6 panta pirmo daļu šādā redakcijā:
"Atklātajā cietumā sodu izcieš ar brīvības atņemšanu notiesātie:
1) par kriminālpārkāpuma vai mazāk smaga nozieguma aiz neuzmanības izdarīšanu, ja tie agrāk nav izcietuši sodu brīvības atņemšanas iestādē;
2) par kriminālpārkāpuma vai mazāk smaga nozieguma izdarīšanu, kuri pēc pilngadības sasniegšanas pārvietoti no nepilngadīgo audzināšanas iestādes;
3) kas pārvietoti no daļēji slēgtā cietuma par priekšzīmīgu uzvedību."
 
Ministru prezidents A.Šķēle
Tieslietu ministrs V.Birkavs
Grozījumi Latvijas Sodu izpildes kodeksā
