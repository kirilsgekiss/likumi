Statuss: zaudējis spēku
Ministru kabineta noteikumi Nr. 40
Rīgā 2000.gada 1.februārī (prot. Nr. 6, 6.§)
Izdoti saskaņā ar likuma "Par sociālo palīdzību" 17.panta pirmo daļu
un 27.panta pirmo un trešo daļu
 
1. Šie noteikumi nosaka valsts sociālā pabalsta apmēru transporta izdevumu kompensēšanai invalīdiem, kuriem ir apgrūtināta pārvietošanās (turpmāk - pabalsts), kā arī tā piešķiršanas un izmaksas kārtību.
2. Pabalsta apmērs ir 28 lati.
3. Pabalsta piešķiršanu un izmaksu nodrošina Valsts sociālās apdrošināšanas aģentūra.
4. Lai saņemtu pabalstu, invalīds, invalīda pilnvarota persona vai persona, kurai saskaņā ar likuma "Par sociālo palīdzību" 26.pantu ir tiesības saņemt pabalstu par bērnu invalīdu, Valsts sociālās apdrošināšanas aģentūras filiālē (turpmāk - aģentūras filiāle) pēc savas pastāvīgās dzīvesvietas iesniedz (uzrāda):
4.1. rakstisku pieprasījumu pabalsta piešķiršanai;
4.2. pasi;
4.3. invalīda apliecību;
4.4. Veselības un darbspēju ekspertīzes ārstu valsts komisijas vai tās struktūrvienības izsniegtu atzinumu par medicīnisko indikāciju noteikšanu speciāli pielāgota vieglā automobiļa iegādei un pabalsta saņemšanai;
4.5. ārstējošā ārsta izsniegtu atzinumu par medicīnisko indikāciju noteikšanu bērnam invalīdam līdz 16 gadu vecumam, kas dod tiesības saņemt pabalstu, - ja pabalstu pieprasa bērnam invalīdam.
5. Aģentūras filiāle 10 dienu laikā pēc šo noteikumu 4.punktā minēto dokumentu saņemšanas pieņem lēmumu par pabalsta piešķiršanu vai atteikumu piešķirt pabalstu un par to rakstiski paziņo pabalsta pieprasītājam.
6. Pabalstu piešķir ar dienu, kad invalīdam vai bērnam invalīdam ir izsniegti šo noteikumu 4.4. vai 4.5.apakšpunktā minētie dokumenti.
7. Pabalstu izmaksā un tā izmaksu izbeidz vai pārtrauc aģentūras filiāle likuma "Par sociālo palīdzību" 23.pantā noteiktajā kārtībā.
8. Pabalsta pieprasītājs lēmumu par pabalsta piešķiršanas un izmaksas kārtību var pārsūdzēt likuma "Par sociālo palīdzību" 15.pantā noteiktajā kārtībā.
9. Šo noteikumu 3.punkts stājas spēkā ar 2001.gada 1.janvāri.
10. Līdz 2001.gada 1.janvārim pabalsta piešķiršanu un izmaksu nodrošina sociālās palīdzības dienests vai pašvaldības noteikta institūcija pēc pabalsta pieprasītāja pastāvīgās dzīvesvietas.
11. Atzīt par spēku zaudējušiem:
11.1. Ministru kabineta 1995.gada 19.decembra noteikumus Nr.387 "Noteikumi par pabalstu transporta izdevumu kompensēšanai invalīdiem, kuriem ir apgrūtināta pārvietošanās" (Latvijas Vēstnesis, 1995, 202.nr.; 1996, 217./218.nr.);
11.2. Ministru kabineta 1996.gada 9.decembra noteikumus Nr.454 "Grozījums Ministru kabineta 1995.gada 19.decembra noteikumos Nr.387 "Noteikumi par pabalstu transporta izdevumu kompensēšanai invalīdiem, kuriem ir apgrūtināta pārvietošanās"" (Latvijas Vēstnesis, 1996, 217./218.nr.).  
Ministru prezidents A.Šķēle
Labklājības ministrs R.Jurdžs
Noteikumi par valsts sociālo pabalstu transporta izdevumu kompensēšanai invalīdiem, kuriem ir apgrūtināta pārvietošanās
