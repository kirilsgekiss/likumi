Statuss: zaudējis spēku
Ministru kabineta instrukcija Nr.1
Rīgā 2000.gada 18.janvārī  (prot. Nr.4 3.§)
Izdota saskaņā ar Ministru kabineta iekārtas likuma 15.panta pirmās daļas 2.punktu
1. Šī instrukcija nosaka kārtību, kādā valsts pārvaldes iestādes, kuras saskaņā ar Latvijas administratīvo pārkāpumu kodeksu ir tiesīgas izskatīt administratīvo pārkāpumu lietas (turpmāk - inspekcija), izstrādā darbības reglamentu, kā arī reglamentā iekļaujamo informāciju.
2. Šīs instrukcijas izstrādāšanas mērķis ir noteikt vienotus principus reglamentu izstrādei, kā arī nodrošināt inspekcijas darbības pārskatāmību.
3. Katras inspekcijas pienākums ir saskaņā ar normatīvajiem aktiem izstrādāt reglamentu, kuru apstiprina iestādes vadītājs. Apstiprinātie reglamenti ir publicējami laikrakstā "Latvijas Vēstnesis".
4. Reglamentā iekļaujama šāda informācija:
4.1. inspekcijas darbības tiesiskais pamats;
4.2. inspekcijas kompetences apjoms un inspekcijas funkciju uzskaitījums saskaņā ar normatīvajiem aktiem;
4.3. amatpersonas pienākumi, to skaitā:
4.3.1. informēt pārbaudāmo personu par normatīvajiem aktiem, pēc kuriem veic pārbaudi;
4.3.2. informēt pārbaudāmo personu par normatīvajiem aktiem, kuru izpildi pārbauda;
4.3.3. sastādīt protokolu par pārbaudes faktu, norādīt veiktās darbības, priekšlikumus un lēmumus;
4.3.4. pārbaudes protokolu un lēmumu par administratīvā soda uzlikšanu sastādīt divos eksemplāros, no kuriem vienu pret parakstu izsniedz pārbaudāmajai personai;
4.3.5. ievērot reglamentā noteikto pārbaudes procedūru, informēt pārbaudāmo personu par amatpersonas, kā arī pārbaudāmās personas tiesībām un pienākumiem;
4.3.6. informēt pārbaudāmo personu par lēmuma pārsūdzēšanas kārtību;
4.4. amatpersonas tiesības, to skaitā:
4.4.1. pieprasīt no pārbaudāmās personas tikai to informāciju, kas inspekcijas kompetences ietvaros nepieciešama tās funkciju veikšanai;
4.4.2. pieņemt lēmumus atbilstoši amata kompetencei;
4.4.3. uzlikt administratīvo sodu;
4.4.4. kontrolēt administratīvā soda izpildi;
4.5. inspekcijas darbības plānošanas kārtība, ņemot vērā:
4.5.1. iepriekšējā gada darbības analīzi;
4.5.2. pārkāpumu statistikas analīzi;
4.5.3. ikgadējo darbības plānu;
4.6. kārtība, kādā veicama pārbaude:
4.6.1. plānoto pārbaužu sagatavošanas un realizēšanas kārtība;
4.6.2. operatīvo vai neplānoto pārbaužu tiesiskais pamats, sagatavošana un realizēšanas kārtība, realizējošās personas;
4.7. lēmumu pieņemšanas kompetence:
4.7.1. amatpersonas tiesības pieņemt lēmumus pārbaudes vietā;
4.7.2. inspekcijas vadītāja tiesības pieņemt lēmumus;
4.8. protokola un lēmuma par administratīvā soda uzlikšanu pieņemšanas metodika, kas paredz precīzus kritērijus konkrētās sankcijas izvēlei;
4.9. piemērojamo naudas sodu gradācijas kārtība, nosakot kritērijus soda apmēra noteikšanai;
4.10. naudas sodu iekasēšanas kārtība:
4.10.1. pārbaudes vietā;
4.10.2. izmantojot bezskaidras naudas norēķinu;
4.11. ziņas, kas norādāmas lēmumā:
4.11.1. inspekcijas nosaukums;
4.11.2. amatpersonas vārds, uzvārds, amats;
4.11.3. pārbaudāmās personas identifikācijas dati;
4.11.4. pārbaudes laiks, vieta un ilgums;
4.11.5. norāde uz normatīvajiem aktiem, pēc kuriem veic pārbaudi;
4.11.6. norāde uz normatīvajiem aktiem, kuru izpildi pārbauda;
4.11.7. pārbaudes gaitā konstatētie fakti;
4.11.8. pieņemtais lēmums;
4.11.9. pieņemtā lēmuma pamatojums;
4.11.10. pieņemtā lēmuma izpildes kontrole;
4.11.11. pieņemtā lēmuma pārsūdzēšanas kārtība;
4.12. lēmumu pārsūdzēšanas kārtība:
4.12.1. personas, kas ir tiesīgas iesniegt motivētu sūdzību augstākai amatpersonai un tiesā;
4.12.2. sūdzības iesniegšanas termiņš, iespējas termiņu atjaunot un pagarināt;
4.12.3. sūdzības izskatīšanas termiņš;
4.12.4. lēmuma darbības apturēšana sūdzības izskatīšanas laikā;
4.13. amatpersonas atbildība par pretlikumīga lēmuma pieņemšanu;
4.14. sabiedrības informēšanas veidi;
4.15. kārtība, kādā notiek informācijas apmaiņa un darbības koordinācija ar citām institūcijām.
5. Inspekcijas vadītājs ir atbildīgs par šīs instrukcijas izpildi un reglamenta atbilstību normatīvajiem aktiem.
Ministru prezidents A.Šķēle
Īpašu uzdevumu ministrs valsts pārvaldes un pašvaldību reformu lietās J.Bunkšs
Inspekciju darbības reglamenta izstrādāšanas kārtība
