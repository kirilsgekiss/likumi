Statuss: spēkā esošs
Saeimas Prezidija lēmums
Par atbilžu sniegšanu uz deputātu jautājumiem pēc Saeimas 2000. gada 3. februāra sēdes
Saeimas Prezidijs nolemj:
Izziņot jautājumus, uz kuriem tiks sniegtas atbildes pēc Saeimas 2000. gada 3. februāra sēdes.
1.
Dokuments, reģ. nr. 44
Deputātu J.Jurkāna, J.Urbanoviča, J.Sokolovska, J.Plinera, M.Lujāna, M.Mitrofanova jautājumi
iekšlietu ministram M.Segliņa kungam:
Par nepilsoņu pasēm
Augsti godātais Segliņa kungs!
Pērn Ministru kabinets nolēma pagarināt termiņu nepilsoņu pasu izsniegšanai. Daļa no nepilsoņiem, kuri vēl nav saņēmuši jaunas pases, ir cilvēki, kas ir vāji informēti par saviem pienākumiem un tiesībām pasu apmaiņas procesā. Iepriekšējā gada beigās sabiedrībā tika plaši diskutēts jautājums par pasākumiem, kuri jāveic, lai uzlabotu situāciju. Lūdzam jūs atbildēt uz šādiem jautājumiem:
1. Kādus pasākumus veic jūsu ministrija, lai informētu nepilsoņus par pienākumu apmainīt pases?
2. Vai policijas darbinieki piedalās to nepilsoņu skaita un personību noskaidrošanā, kas vēl nav saņēmuši pases?
3. Kā mainījusies nepilsoņu pasu apmaiņas dinamika 2000. gada janvārī salīdzinājumā ar 1999. gada decembri?
 
2.
Dokuments, reģ. nr. 45
Deputātu J.Jurkāna, J.Urbanoviča, J.Sokolovska, J.Plinera, M.Lujāna, M.Mitrofanova jautājumi
tieslietu ministram V.Birkava kungam:
Par Valsts naturalizācijas pārvaldi
Augsti godātais Birkava kungs!
Lūdzam jūs atbildēt uz šādiem jautājumiem:
1. Kādas izmaiņas gaidāmas 2000. gadā Valsts naturalizācijas pārvaldes finansējumā?
2. Vai tiek plānotas pārvaldes struktūras un darbinieku skaita izmaiņas?
 
3.
Dokuments, reģ. nr. 46
Deputātu J.Jurkāna, J.Urbanoviča, J.Sokolovska, A.Golubova, M.Bekasova jautājumi
Ministru prezidentam Andrim Šķēles kungam:
Par Daugavas hidroelektrostaciju kaskādes privatizāciju
Augsti godātais Šķēles kungs!
Sakarā ar to, ka jūsu vadītā valdība Ekonomiskās politikas memorandā solīja Starptautiskajam valūtas fondam privatizēt Daugavas hidroelektrostaciju kaskādi, lūdzam jūs atbildēt uz šādiem jautājumiem:
1. Kāpēc jūs devāt šādu solījumu, pārkāpjot spēkā esošo Enerģētikas likumu?
2. Kādu labumu, pēc Jūsu domām, iegūtu Latvijas valsts un tās iedzīvotāji, ja tiktu privatizētas Daugavas hidroelektrostacijas, kas ik gadu dod apmēram 40 miljonu latu peļņas, kura savukārt dod iespēju saglabāt valstī relatīvi zemus elektroenerģijas realizācijas tarifus?
Rīgā 2000. gada 31. janvārī Saeimas priekšsēdētājs J.Straume
Par atbilžu sniegšanu uz deputātu jautājumiem
pēc Saeimas 2000.gada 27.janvāra sēdes
