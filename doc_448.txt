Statuss: spēkā esošs
Privatizācijas procesa revīzijas departamenta Kolēģijas sēdes protokols Nr.5.1-2-322/99
Rīgā 1999.gada 8.novembrī
Valsts kontroles Privatizācijas procesa revīzijas departamenta kolēģija revīzijas rezultātus izskata šādā sastāvā: departamenta direktors, Valsts kontroles padomes loceklis I.Šķibelis, kolēģijas locekļi I.Kalniņa, I.Kučinska, M.Lēruma, V.Pucis; sēdē piedalās valsts revidente S.Rudņeva, protokolē valsts revidenta palīga pienākumu izpildītāja D.Šakarne.
Dienas kārtībā:
Atzinuma izskatīšana revīzijas lietā Nr.5.1-2-322/99 "Par zemes privatizācijas likumību Krāslavā, Lielā ielā 56 un Lielā ielā 49".
Par revīzijas rezultātiem ziņo valsts revidente S.Rudņeva.
Izskatījusi revīzijas rezultātus, departamenta kolēģija
konstatēja:
Pirms piešķiršanas īpašumā par samaksu uz zemes gabala Krāslavā, Lielā ielā 49, atradās juridiskas personas - SIA "TVB" īpašums, bet uz zemes gabala Krāslavā, Lielā ielā 56 - paju sabiedrības "Krāslavas meža kombināts" īpašums (turpmāk tekstā - p/s "Krāslavas meža kombināts").
Zemes īpašnieki vai viņu mantinieki likuma paredzētā kārtībā nav pieteikušies.
1996.gada 18.decembrī Krāslavas pilsētas zemes komisija ar lēmumiem Nr.714 un Nr.715, neņemot vērā, ka ēkas un būves ir juridisku personu (SIA "TVB" un p/s "Krāslavas meža kombināts") īpašums, piešķir īpašumā par samaksu I.Morozovam - fiziskai personai zemes gabalu Krāslavā, Lielā ielā 49, ar platību 16 878 m2 ražošanas objekta uzturēšanai un A.Blūzmam - fiziskai personai zemes gabalu Krāslavā, Lielā ielā 56, ar platību 22 961 m2 ražošanas objekta uzturēšanai.
Likuma "Par zemes reformu Latvijas Republikas pilsētās" 6. un 12.pantā ir noteikts, kādos gadījumos fiziska persona var iegūt zemi īpašumā par samaksu zemes reformas laikā.
Fiziskās personas I.Morozovs un A.Blūzma minētā likuma prasībām neatbilst.
Saskaņā ar likuma "Par zemes reformu Latvijas Republikas pilsētās" 10.pantu bijušajiem zemes īpašniekiem un pašreizējiem zemes lietotājiem, iesniedzot pieprasījumu par zemes nodošanu īpašumā, pieprasījumam jāpievieno viņu zemes īpašuma vai lietošanas tiesības apliecinoši dokumenti. I.Morozovam un A.Blūzmam minēto zemju lietošanas tiesību apliecinošie dokumenti nevarēja būt, jo uz zemēm atradās juridisko personu - SIA "TVB" un p/s "Krāslavas meža kombināts" īpašums.
Iegūt zemi īpašumā varēja ēku un būvju Krāslavā, Lielā ielā 49 un Lielā ielā 56, īpašnieki - juridiskās personas SIA "TVB" un p/s "Krāslavas meža kombināts" saskaņā ar likuma "Par zemes reformu Latvijas Republikas pilsētās" 5.nodaļas prasībām, pēc tam, kad pašvaldībai vai valstij piekrītošā zeme nostiprināta zemesgrāmatā.
Krāslavas pilsētas zemes komisija, 1996.gada 18.decembrī pieņemot lēmumus Nr.714 un Nr.715, nav rīkojusies atbilstīgi tiesību aktu normām, nav ievērojusi likuma "Par zemes komisijām" 2.-12.2.pantu, kurš nosaka to, ka pilsētas zemes komisija pēc zemes robežu plāna izgatavošanas pieņem lēmumu par zemes iegūšanu īpašumā par maksu. Zemes gabalu Lielā ielā 49 un Lielā ielā 56 zemes robežu plāni ir izgatavoti 1997.gada 30.janvārī, taču lēmumi par zemes gabalu piešķiršanu īpašumā par samaksu ir pieņemti ātrāk - 1996.gada 18.decembrī, kas ir pretrunā iepriekš minētajam likumam. Krāslavas pilsētas zemes komisija, pieņemot lēmumus par zemes gabalu piešķiršanu īpašumā par samaksu, Krāslavā, Lielā ielā 49 un Lielā ielā 56, nav rīkojusies atbilstīgi likuma "Par zemes reformu Latvijas Republikas pilsētās" un likuma "Par zemes komisijām" noteiktajām tiesību aktu normām.
Ņemot vērā konstatēto un pamatojoties uz likuma "Valsts kontroles revīzijas reglaments" 59.pantu, departamenta kolēģija
nolēma:
1. Slēgt revīziju lietā Nr.5.1-2-322/99 "Par zemes privatizācijas likumību Krāslavā, Lielā ielā 56 un Lielā ielā 49".
2. Revīzijas "Par zemes privatizācijas likumību Krāslavā, Lielā ielā 56 un Lielā ielā 49" materiālus nosūtīt LR Ģenerālprokuratūrai minēto zemes gabalu privatizācijas tiesiskuma apstrīdēšanai likumā noteiktajā kārtībā.
Sēdi vadīja I.Šķibelis
Kolēģijas locekļi: I.Kalniņa, I.Kučinska, M.Lēruma, V.Pucis
 
 
Par zemes privatizācijas likumību Krāslavā, Lielā ielā 56 un Lielā ielā 49
