Statuss: spēkā esošs
Pašvaldību revīzijas departamenta Kolēģijas lēmums Nr.5.1-2-272/99
Rīgā 1999.gada 6.decembrī
Valsts kontroles Pašvaldību revīzijas departamenta kolēģija šādā sastāvā: padomes locekle, departamenta direktora pienākumu izpildītāja Dz.Ceihnere un kolēģijas locekļi J.Rumkovskis, A.Svirido un A.Zuitiņa izskatīja revīzijas rezultātus par rīcību ar valsts un pašvaldības mantu (arī finansu līdzekļiem) 1997. un 1998.gadā Rīgas rajona Saulkrastu pilsētas ar lauku teritoriju domē un
konstatēja:
1. Saulkrastu pilsētas ar lauku teritoriju domē (turpmāk - dome) ievēlēti 11 deputāti. Par domes priekšsēdētāju ievēlēts A.Krūmiņš, par priekšsēdētāja vietnieci - D.Buša. Par izpilddirektoru strādā J.Zutis.
Domē izveidotas 3 pastāvīgās komitejas, 5 komisijas, darbojas pašvaldības uzņēmums "Saulkrastu komunālserviss" (p/u "SKS") un Skultes ostas pārvalde.
2. Dome 1998.gada 27.maijā pieņēma lēmumu par bezmaksas un maksas atļauju ieviešanu iebraukšanai Zvejniekciema kāpu zonā. Atļaujas ir izgatavotas, bet nebija kārtota atsevišķa grāmatvedības uzskaite, kā to paredz likums "Par nodokļiem un nodevām".
3. Grāmatvedības kārtošanā nav ievērotas likuma "Par grāmatvedību" prasības:
• nav sakārtota debitoru un kreditoru parādu uzskaite;
• atsevišķos gadījumos nav attaisnojuma dokumentu par naudas līdzekļu izlietojumu;
• kases telpa nenodrošina skaidras naudas saglabāšanu;
• netiek veiktas kases pēkšņās revīzijas.
4. Pilsētas domē 1997. un 1998.gadā ir veikti nepareizi maksājumi Ls 895,61 apmērā, tai skaitā:
• Ls 97,38 samaksāti J.Garancim viņa atvaļinājuma laikā par izpilddirektora pienākumu pildīšanu;
• Ls 798,23 izmaksāta atvaļinājuma nauda domes darbiniekiem par laiku, kad tie atradās ārzemju komandējumā;
Par Ls 895,61 domei nosakāms uzrēķins.
5. Pilsētas dome, neievērojot likuma "Par valsts un pašvaldību pasūtījumu" prasības, bez izsoles 1997. un 1998.gadā par veiktajiem pakalpojumiem p/u "SKS" samaksāja Ls 222 041,50, t.sk. apmaksāja uzņēmuma iesniegtos rēķinus Ls 141 220,07 apmērā bez līguma noslēgšanas.
Pārējie pārkāpumi, kuri pieļauti rīcībā ar pašvaldības mantu (arī finansu līdzekļiem) un minēti revīzijas atzinumā, novēršami, sakārtojot grāmatvedības uzskaiti un veicot citus pasākumus.
Kolēģijas sēdē piedalījās un paskaidrojumus sniedza Rīgas rajona Saulkrastu pilsētas ar lauku teritoriju domes priekšsēdētājs M.Krūmiņš, domes izpilddirektors J.Zutis un galvenā grāmatvede I.Visocka.
Pamatojoties uz likuma "Par Valsts kontroli" 32. un 33.pantu un likuma "Valsts kontroles revīzijas reglaments" 59. un 64.pantu, Pašvaldību revīzijas departamenta kolēģija
nolēma:
1. Noteikt uzrēķinu Saulkrastu pilsētas ar lauku teritoriju domei Ls 895,61 apmērā, nosakot, ka par šo summu samazināms 1999.gada plānotais finansējums domes pārvaldes institūciju uzturēšanai un tā ieskaitāma citos, ar pārvaldes institūcijas uzturēšanu nesaistītos līdzekļos.
2. Par revīzijā konstatētajiem pārkāpumiem paziņot Saulkrastu pilsētas ar lauku teritoriju domei, ieteikt revīzijas rezultātus izskatīt domes sēdē. Par pasākumiem, kādi veikti konstatēto trūkumu novēršanā, informēt Valsts kontroli līdz 2000.gada 31.janvārim.
3. Revīziju lietā Nr.5.1-2-272/99 slēgt.
Lēmumu var pārsūdzēt Valsts kontroles padomē mēneša laikā no lēmuma paziņošanas dienas, iesniedzot sūdzību Valsts kontroles Pašvaldību revīzijas departamentā.
Padomes locekle, departamenta direktora p.i. Dz.Ceihnere
Kolēģijas locekļi: J.Rumkovskis, A.Svirido, A.Zuitiņa
 
 
Par rīcību ar valsts un pašvaldības mantu (arī finansu līdzekļiem) Rīgas rajona Saulkrastu pilsētas ar lauku teritoriju domē
