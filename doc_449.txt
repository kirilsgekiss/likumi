Statuss: spēkā esošs
Privatizācijas procesa revīzijas departamenta Kolēģijas sēdes protokols Nr.5.1-2-298/99
Rīgā 1999.gada 17.novembrī
Valsts kontroles Privatizācijas procesa revīzijas departamenta kolēģija revīzijas rezultātus izskata šādā sastāvā: departamenta direktors, Valsts kontroles padomes loceklis I.Šķibelis, kolēģijas locekļi I.Kalniņa, I.Kučinska, M.Lēruma, V.Pucis; sēdē piedalās vecākā valsts revidente L.Krūmiņa, protokolē valsts revidenta palīga pienākumu izpildītāja D.Šakarne.
Dienas kārtībā:
Atzinuma izskatīšana revīzijas lietā Nr.5.1-2-298 par Valsts koksnes plātņu uzņēmuma "Bolderāja" nepabeigtās celtniecības objekta - furfurola ceha nomas ar izpirkumu līguma izpildi.
Par revīzijas rezultātiem ziņo L.Krūmiņa.
Izskatījusi revīzijas atzinumu un 1999.gada 8.novembra Privatizācijas aģentūras iebildumus Nr.1.17/11997 Valsts kontroles Privatizācijas procesa revīzijas departamenta atzinumam "Par Valsts koksnes plātņu uzņēmuma "Bolderāja" nepabeigtās celtniecības objekta - furfurola ceha nomas ar izpirkumu līguma izpildi", departamenta kolēģija
konstatēja:
1. Pamatojoties uz Ministru padomes 1993.gada 22.februāra lēmumu Nr.91 "Par grozījumiem LR Ministru padomes 1992.gada 10.augusta lēmumā Nr.317 "Par privatizējamo valsts īpašuma objektu (uzņēmumu) sarakstiem", Valsts koksnes plātņu uzņēmums "Bolderāja" (turpmāk tekstā - VKPU "Bolderāja") iekļauts privatizējamo uzņēmumu sarakstā, nododot to nomā ar izpirkšanas tiesībām.
Nepabeigtās celtniecības objekts - furfurola cehs ir viena no valsts koksnes plātņu uzņēmuma "Bolderāja" sastāvdaļām ar savu privatizācijas projektu. Privatizējamais objekts atrodas Rīgā, Guberņciema ielā 7. Tā aizņemtā zemes platība ir 0,4 ha. Valsts kapitāla daļa tajā ir 100%.
2. Veicot privatizāciju, nav izpildītas 1992.gada 16.jūnija likuma "Par valsts un pašvaldību īpašuma objektu privatizācijas kārtību" prasības:
• 6.panta 8.punkts, ka valsts vai pašvaldības īpašuma objektu privatizācijas projektu, kurā paredzēts privatizēt īpašuma objektu bez sertifikātu izmantošanas, var apstiprināt tikai valdība. Šāda valdības apstiprinājuma privatizācijas projektam nebija. Privatizācijas projektu 1994.gada 1.martā apstiprināja Finansu ministrija un 1994.gada 18.martā atbalstīja Ekonomikas ministrija.
• 8.panta 1. un 2.punkta prasība, ka valsts īpašuma objekts privatizējams tikai atbilstoši privatizācijas projektam un to var grozīt un papildināt institūcija, kas projektu apstiprinājusi un lēmumu par privatizācijas projekta grozīšanu vai papildināšanu ministrijai triju dienu laikā pēc tā pieņemšanas jāiesniedz Ekonomikas ministrijai.
Lai gan privatizācijas projekts netika grozīts, Privatizācijas aģentūra ar 1994.gada 20.oktobra valdes lēmumu ir mainījusi maksāšanas līdzekļus no 100% latos uz 20% latos un 80% sertifikātos, kā rezultātā valsts un pašvaldību īpašuma privatizācijas fondos netika ieskaitīti Ls 7 203.
3. Nav izpildīta 1993.gada 23.februāra likuma "Par valsts un pašvaldību uzņēmumu nomu un nomu ar izpirkumu" 3.panta 6.punkta prasība, ka uzņēmumu, kurš ir iekļauts privatizējamo uzņēmumu sarakstā, nedrīkst iznomāt bez izpirkuma. Ar nomnieku SIA "Eksvars -A" bez tiesiska pamatojuma 1993.gada 6.decembrī VKPU "Bolderāja" noslēdza nomas līgumu jau pēc objekta iekļaušanas privatizējamo uzņēmumu sarakstā, kas izslēdz iespēju privatizācijā piedalīties citiem privatizācijas subjektiem, jo nomnieks ir nepamatoti ieguvis priekšrocības tiesības noslēgt līgumu par nomu ar izpirkumu.
4. Nav izpildīta 1993.gada 23.februāra likuma "Par valsts un pašvaldību uzņēmumu nomu un nomu ar izpirkumu 16.panta 4.punkta prasība, ka vienlaikus ar līgumu par nomu ar izpirkumu nepieciešams noslēgt līgumu par valsts īpašuma objekta aizņemtā zemes gabala vai tā daļas nomu. Zemes nomas līgums par valsts zemes lietošanu netika noslēgts.
Saskaņā ar iepriekš minētā likuma 4.panta 1.punktu - ka valsts uzņēmuma iznomātāja ir valsts un valsti nomas attiecībās pārstāv ministrija, kuras pārziņā ir uzņēmums un 3.punktu - tā zemesgabala iznomātājs, uz kura atrodas iznomājamais uzņēmums, ir šā zemesgabala īpašnieks vai lietotājs, Finansu ministrija kā valsts uzņēmuma daļas iznomātājs un zemesgabala iznomātājs un lietotājs, nav vienlaikus ar nomas ar izpirkuma līgumu no 1994.gada 29.jūlija līdz 1994.gada 21.septembrim noslēgusi līgumu par valsts īpašuma objekta aizņemtā zemes gabala nomu. Pēc 1994.gada 22.septembra, pārņemot savā valdījumā VKPU "Bolderāja" nepabeigtās celtniecības objektu - furfurola cehu, Privatizācijas aģentūrai saskaņā ar 1994.gada 17.februāra likumu "Par valsts un pašvaldību īpašuma objektu privatizāciju" 8.panta 11.punktu bija jāveic nomas ar izpirkumu līguma izpildes kontrole un, ja Finansu ministrija nebija noslēgusi zemes nomas līgumu, tas bija jānoslēdz Privatizācijas aģentūrai. Privatizācijas aģentūra zemes nomas līgumu nav slēgusi, tomēr par valsts īpašuma objekta nomas ar izpirkuma līguma izpildes kontroli ir veikusi sev atskaitījumus Ls 836 vērtībā.
5. Nomas ar izpirkuma līguma izpildes laikā Privatizācijas aģentūra nav izpildījusi 1995.gada 19.jūlija likuma "Par valsts un pašvaldību finansu līdzekļu un mantas izšķērdēšanas novēršanu" 5.panta 1.punkta prasību, ka valsts un pašvaldību iestādēm, uzņēmumiem un statūtsabiedrībām, kā arī uzņēmējsabiedrībām, kurās valsts vai pašvaldības daļa pamatkapitālā atsevišķi vai kopsummā pārsniedz 50 procentus, aizliegts valsts vai pašvaldību mantu nodot citām personām bezatlīdzības lietošanā.
Nepildot iepriekš minēto tiesību aktu normas, nomnieks SIA "Eksvars - A" valsts īpašuma objekta nomas ar izpirkuma līguma darbības laikā no 1994.gada 29.jūlija līdz 1996.gada 22.jūlijam lietojis valstij piekrītošu zemi, par to nemaksājot nomas maksu, tā radot zaudējumus valstij.
6. Privatizācijas aģentūras iesniegtie iebildumi par revīzijas atzinuma secinājumu 3.punktu, kurā norādīts, ka nav izpildīts 1993.gada 23.februāra likuma "Par valsts un pašvaldību uzņēmumu nomu un nomu ar izpirkumu" 16.panta 4.punkts, nav būtiski un ņemami vērā, jo tajos izteiktais apgalvojums, ka Privatizācijas aģentūra nebija tiesīga veikt nekādas darbības ar valsts īpašuma objekta aizņemto zemesgabalu nav pamatots un ir pretrunā ar šā likuma kontekstu un sagroza piemērojamo likuma normu nozīmi un būtību.
Ņemot vērā revīzijā konstatēto un pamatojoties uz likuma "Valsts kontroles revīzijas reglaments" 59.pantu, departamenta kolēģija
nolēma:
1. Slēgt revīziju lietā Nr.5.1-2-298 "Par Valsts koksnes plātņu uzņēmuma "Bolderāja" nepabeigtās celtniecības objekta - furfurola ceha nomas ar izpirkumu līguma izpildi".
2. Saskaņā ar 1995.gada 7.septembra likuma "Valsts kontroles revīzijas reglaments" 9.pantu - nosūtīt revīzijas atzinumu "Par Valsts koksnes plātņu uzņēmuma "Bolderāja" nepabeigtās celtniecības objekta - furfurola ceha nomas ar izpirkumu līguma izpildi" un kolēģijas sēdes protokolu Ekonomikas ministrijai un Privatizācijas aģentūrai atzinumā minēto pārkāpumu izvērtēšanai.
Par veiktajiem pasākumiem paziņot Valsts kontrolei līdz 2000.gada 1.februārim.
Sēdi vadīja I.Šķibelis
Kolēģijas locekļi: I.Kalniņa, I.Kučinska, M.Lēruma, V.Pucis
Par Valsts koksnes plātņu uzņēmuma "Bolderāja" nepabeigtās celtniecības objekta - furfurola ceha nomas ar izpirkumu līguma izpildi
