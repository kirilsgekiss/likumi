Statuss: spēkā esošs
Valsts saimnieciskās darbības revīzijas departamenta Kolēģijas lēmums Nr.5.1-2-316/99
Rīgā 1999.gada 20.decembrī
Valsts kontroles Valsts saimnieciskās darbības revīzijas departamenta kolēģijas sēdē piedalījās: kolēģijas vadītājs - departamenta direktors V.Grasis, kolēģijas locekļi L.Ceimere, J.Āboliņš, Dz.Levrence, D.Timšāne, valsts revidentes M.Kalpaka, M.Priecuma, A.Štāne, uzaicinātie: LR Satiksmes ministrijas Jelgavas rajona padomes b/o p/u "Jelgavas autobusu parks", protokolēja valsts revidente T.Mazbērziņa.
Izskatot revīzijas materiālus un izvērtējot kolēģijas sēdē uzaicināto paskaidrojumus par atzinumā teikto, kolēģija
konstatēja:
1. Jelgavas pašvaldības uzņēmums bezpeļņas organizācija "Jelgavas autobusu parks" izveidots ar Jelgavas domes 23.09.1993. lēmumu, reorganizējot pašvaldības uzņēmumu "Jelgavas autobusu parks" un sadalot to divos patstāvīgos uzņēmumos. Jelgavas autobusu parks reģistrēts LR Uzņēmumu reģistrā 30.09.1993.
2. Atbilstoši statūtiem uzņēmuma darbības mērķis ir Jelgavas pilsētas un rajona pašvaldības pasūtījumu izpilde pasažieru pārvadājumos ar autobusiem. Tas tiek nodrošināts, organizējot pasažieru pārvadājumus ar uzņēmuma rīcībā esošiem autobusiem, kas iznomāti individuālā darba veicējiem.
3. Pasažieru pārvadājumu nodrošināšanai uzņēmums 1996.-1999.gadā veicis būtisku autoparka atjaunošanu, nomainot vecos autobusus pret jauniem, ekspluatācijā ievērojami ekonomiskākiem autobusiem. Pēc uzņēmuma speciālistu 1996.gadā veiktajiem aprēķiniem jauno autobusu ekspluatācija samazina izdevumus uz 1 km nobraukuma par ~ 25%.
Kopā šajā periodā uzņēmums uz līzinga, kredīta un nomas ar izpirkumu pamata iegādājies 59 dažādu marku autobusus par kopējo summu Ls 1 558 760.
Uzņēmuma saimnieciskās darbības ieņēmumi ļauj sekmīgi kārtot kredītsaistības.
4. Ar LR MK 10.09.1996. noteikumiem Nr.350 "Kārtība, kādā dotējami regulārie pārvadājumi ar autobusiem lauku apvidū" noteikts, ka no Valsts autoceļu fonda piešķiramas dotācijas, lai pilnīgi vai daļēji segtu ar pārvadājumiem saistītos zaudējumus un lai kompensētu degvielas akcīzes nodokļa likmes starpību.
4.1. Atbilstoši šo noteikumu prasībām izveidota Republikas dotāciju komisija, kuras uzdevums ir izstrādāt un iesniegt priekšlikumus par dotāciju nerentablajiem reisiem kopējo gada apjomu. Šim mērķim no Valsts autoceļu fonda 1998.gadā piešķirti Ls 3069 tūkst. Aprēķinos par nepieciešamo dotāciju apjomu nav ietverti transporta līdzekļu ekspluatācijas efektivitātes rādītāji, tātad netiek veikta vispusīga šo līdzekļu izlietošanas lietderības analīze, lai nodrošinātu efektīvāku Valsts autoceļu fonda līdzekļu izlietošanu.
4.2. Atbilstoši Republikas dotāciju komisijas izstrādātajiem kritērijiem Jelgavas rajonam dotācija nerentablajiem reisiem 1998.gadā piešķirta Ls 81 337. Jelgavas autobusu parks, kas ir vienīgais pasažieru pārvadātājs rajonā 1998.gadā sniedzis informāciju par nerentabliem reisiem par summu Ls 13 189, kas ir 16,2% no piešķirtā apjoma.
Faktiski Jelgavas autobusu parks 1998.gadā saņēmis dotācijas nerentablo reisu kompensācijai Ls 3135, kas ir 23,8% no pieprasītā un 3,9% no piešķirtā apjoma.
Tas liecina par to, ka aprēķini par piešķiramo dotāciju apjomu nav pamatoti un nav nodrošināta reāla kontrole par dotāciju līdzekļu faktisko izlietošanu.
4.3. LR Ministru kabineta 10.09.1996. noteikumos Nr.350 noteikts, ka dotācijām paredzētie Valsts autoceļu fonda līdzekļi tiek pārskaitīti pašvaldību rajonu padomēm, kuras tos tālāk novirza pasažieru pārvadātājiem.
01.01.1997.-01.11.1999. Jelgavas rajona padome no VAF saņēmusi šos līdzekļus Ls 221 250, bet Jelgavas autobusu parkam pārskaitījusi Ls 31 150, kas ir 14,1% no piešķirtā apjoma.
Pārējie līdzekļi daļēji novirzīti kredīta dzēšanai par 11 jauniem autobusiem, ko iegādājusies Jelgavas rajona padome. Tas nav atzīstams par dotāciju novirzīšanu pasažieru pārvadātājam, jo Jelgavas autobusu parks saskaņā ar noslēgto nomas ar izpirkumu līgumu izpērk šos autobusus no Jelgavas rajona padomes par pilnu kredīta un kredīta procentu summu.
4.4. Dotāciju degvielas akcīzes nodokļa likmes starpības kompensācijai Satiksmes ministrija pārskaita Jelgavas autobusu parkam. Šī summa netieši tiek iekļauta autobusu nomas maksas aprēķinā, nenovadot to individuālā darba veicējiem.
5. Pašvaldības uzņēmuma "Jelgavas autobusu parks" grāmatvedības organizācijā un uzskaitē konstatētas atsevišķas novirzes no LR MK 07.11.1995. noteikumu Nr.339 "Noteikumi par uzņēmumu grāmatvedības kārtošanu" prasībām.
5.1. Uzņēmumā nav vadītāja apstiprināta dokumentu apgrozības shēma, kā to paredz 85.-87.punkta prasības.
5.2. Nav ievērotas 38.punkta prasības par attaisnojuma dokumentā iekļaujamo informāciju.
Kolēģija nolēma:
1. Uzdot LR Satiksmes ministrijai:
1.1. Nodrošināt dotāciju līdzekļu izmantošanas likumības un lietderības kontroli atbilstoši LR MK 19.01.1999. noteikumu Nr.16 "Valsts autoceļu fonda pārvaldīšanas un izlietošanas kārtība" prasībām.
1.2. Izskatīt jautājumu par Jelgavas rajona padomei novirzīto nerentablo reisu dotācijas faktisko izlietojumu.
1.3. Ieteikt LR Satiksmes ministrijas Republikas dotāciju komisijai aprēķinos par dotāciju apjomu iekļaut pārvadājumu izmaksu efektivitātes rādītājus.
1.4. Par paveikto informēt LR Valsts kontroli līdz 01.03.2000.
2. Uzdot pašvaldības uzņēmumam "Jelgavas autobusu parks":
2.1. Novērst revīzijā konstatētās atkāpes no LR normatīvo dokumentu prasībām.
2.2. Par paveikto informēt LR Valsts kontroli līdz 01.03.2000.
3. Revīzijas lietas materiālus iesniegt Valsts kontroles Pašvaldību revīzijas departamentā pārbaudes veikšanai Jelgavas rajona padomē par Valsts autoceļu fonda dotāciju izlietošanu.
4. Kolēģijas lēmumu nosūtīt LR Satiksmes ministrijai, īpašo uzdevumu ministram valsts un pašvaldību lietās, Jelgavas rajona padomei, pašvaldības uzņēmumam "Jelgavas autobusu parks".
5. Slēgt revīzijas lietu Nr.5.1-2-316.
Kolēģijas lēmumu var pārsūdzēt LR Valsts kontroles padomē mēneša laikā no lēmuma paziņošanas dienas, iesniedzot sūdzību Valsts saimnieciskās darbības revīzijas departamentā saskaņā ar likumu "Par Valsts kontroli".
Kolēģijas vadītājs V.Grasis
Kolēģijas locekļi: L.Ceimere, J.Āboliņš, Dz.Levrence, D.Timšāne
 
Par bezpeļņas organizācijas pašvaldības uzņēmuma "Jelgavas autobusu parks" finansiāli saimnieciskās darbības revīziju
