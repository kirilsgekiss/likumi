Statuss: zaudējis spēku
Saeima ir pieņēmusi un Valsts
prezidents izsludina šādu likumu:
Izdarīt likumā "Par cukuru" (Latvijas Republikas Augstākās Padomes un Valdības Ziņotājs, 1993, 20./21.nr.; Latvijas Republikas Saeimas un Ministru Kabineta Ziņotājs, 1994, 22.nr.; 1995, 20.nr.; 1996, 24.nr.; Latvijas Vēstnesis, 297./299.nr.) šādus grozījumus:
1. Izteikt 3.pantu šādā redakcijā:
"3.pants
Cukurbiešu audzētāju un pārstrādātāju attiecību tiesiski ekonomiskais pamats ir līgums, kuru slēdz katru gadu, ievērojot šā likuma prasības un cukura ražošanas uzņēmumiem (uzņēmējsabiedrībām) noteiktos maksimālos cukura ražošanas apjomus (kvotas).
Cukura ražošanas kvotu piešķiršanas kārtību, kā arī kvotu veidus nosaka Ministru kabinets, ņemot vērā šādus principus:
1) cukura ražošanas kvotas Ministru kabinets nosaka katru gadu, pamatojoties uz iepriekšējā gada valsts cukura ražošanas un patēriņa bilanci un iespējamā patēriņa prognozēm;
2) cukura ražošanas kvotas starp cukura ražošanas uzņēmumiem (uzņēmējsabiedrībām) sadala zemkopības ministrs;
3) ja cukura ražošanas uzņēmumu (uzņēmējsabiedrību) atzīst par maksātnespējīgu vai likvidē, zemkopības ministrs var visu šā uzņēmuma (uzņēmējsabiedrības) cukura ražošanas kvotu vai daļu no tās nākamajā gadā sadalīt starp pārējiem cukura ražošanas uzņēmumiem (uzņēmējsabiedrībām), ievērojot cukurbiešu audzētāju intereses;
4) cukurbiešu audzētājs ir tiesīgs savas līgumsaistības par cukurbiešu piegādes apjomiem nodot citai fiziskajai vai juridiskajai personai.
Cukurbiešu piegādes apjomus cukurbiešu audzētājiem nosaka Ministru kabineta noteiktajā kārtībā."
2. Izslēgt 5.pantu.
3. Izteikt 8. un 9.pantu šādā redakcijā:
"8.pants
Visu veidu ievesto (importēto) cukuru apliek ar ievedmuitas nodokli, izņemot:
1) cukura diabēta slimniekiem paredzētās saldvielas;
2) jēlcukuru, ko ieved baltā cukura ražošanai valsts iekšējam patēriņam (ja ir nepietiekami cukura tirgus resursi) Ministru kabineta noteiktajā daudzumā un kārtībā saskaņā ar apstiprināto valsts cukura ražošanas un patēriņa gada bilanci.
9.pants
Cukuru, ko cukura ražošanas uzņēmums (uzņēmējsabiedrība) attiecīgā gada laikā saražojis virs noteiktās cukura ražošanas kvotas, nedrīkst šajā gadā pārdot valsts iekšējā tirgū. Tas līdz 1.septembrim jāizved (jāeksportē), vai to var uzglabāt un nākamajā gadā realizēt Ministru kabineta noteiktajā kārtībā. Ja šis nosacījums tiek pārkāpts, par neizvesto baltā cukura daudzumu saskaņā ar Zemkopības ministrijas iesniegto informāciju Valsts ieņēmumu dienests no ražotāja iekasē soda naudu, kas līdzvērtīga muitas nodokļa pamatlikmei, kāda muitas tarifos norādīta baltajam cukuram."
4. Izteikt 11.1 pantu šādā redakcijā:
"11.1 pants
Mazumtirdzniecībā drīkst realizēt tikai pilnvarotas kompetentas institūcijas atzītajos pārtikas uzņēmumos rūpnieciski patēriņa tarā fasētu balto cukuru, kura masa nepārsniedz 10 kilogramus vienā cukura fasējuma vienībā. Uz iepakojuma jābūt norādei par cukura ražotāju un fasētāju. Latvijā ražoto cukuru mazumtirdzniecībā drīkst pārdot tikai fasētu cukurfabrikās oriģinālā iepakojumā."
5. Papildināt likumu ar 11.2, 11.3 un 11.4 pantu šādā redakcijā:
"11.2 pants
Visu veidu cukura ievešana (imports), arī ievešana pārstrādei, tiek licencēta Ministru kabineta noteiktajā kārtībā.
11.3 pants
Lai saņemtu atļauju ievest cukuru pārstrādei, piemēro vispārējo kārtību, kādu Ministru kabinets noteicis muitas procedūrai - ievešana pārstrādei, ja ievesto cukuru paredzēts izmantot eksporta produkcijas ražošanai.
11.4 pants
Cukura ražošanas un pārstrādes uzņēmumi (uzņēmējsabiedrības) un Valsts ieņēmumu dienesta Muitas pārvalde sniedz Zemkopības ministrijai cukura tirgus analīzei un bilances sastādīšanai nepieciešamo informāciju. Valsts cukura ražošanas un patēriņa gada bilanci katru gadu līdz 1.martam apstiprina Ministru kabinets.
Informācijas iesniegšanas kārtību un šīs informācijas saturu nosaka Ministru kabinets."
6. Izteikt 13.1 pantu šādā redakcijā:
"13.1 pants
Ja saskaņā ar valsts cukura ražošanas un patēriņa bilances un iespējamā patēriņa prognozes datiem cukura uzkrājumi pārsniedz 10 procentus no valstī noteiktās gada pamatkvotas, zemkopības ministrs iesniedz Ministru kabinetam noteikumu projektu par kārtību, kādā veicama tirgus intervence cukura ražošanas nozarē attiecīgajā gadā.
Tirgus intervences pasākumus cukura ražošanas nozarē veic Zemkopības ministrijas pārziņā esošā valsts bezpeļņas akciju sabiedrība "Lauksaimniecības tirgus intervences aģentūra"."
Likums Saeimā pieņemts 2000.gada 20.janvārī.
Valsts prezidentes vietā
Saeimas priekšsēdētājs J.Straume
Rīgā 2000.gada 1.februārī
 
 
 
 
 
 
 
 
Grozījumi likumā "Par cukuru"
