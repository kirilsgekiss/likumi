Statuss: zaudējis spēku
Ministru kabineta noteikumi Nr.35
Rīgā 2000.gada 25.janvārī (prot. Nr.5, 7.§)
Izdoti saskaņā ar Muitas likuma
122.panta trešo daļu un 123.panta trešo daļu
I. Vispārīgie jautājumi
1. Šie noteikumi nosaka teritoriju vai telpu, kādā pēc preču pieteikšanas muitai atļauta šo preču pagaidu uzglabāšana (turpmāk - pagaidu uzglabāšanas vieta), kā arī nosaka pirmsmuitošanas dokumenta piemērošanas un preču pagaidu uzglabāšanas kārtību.
2. Pagaidu uzglabāšana ir pirmsmuitošanas darbību sastāvdaļa, kuras laikā muitai pieteiktās preces tiek uzglabātas muitas kontrolē pagaidu uzglabāšanas vietā un ar tām drīkst veikt Muitas likumā un šajos noteikumos atļautās darbības, lai sagatavotu preces un nepieciešamos dokumentus noteiktas muitas procedūras piemērošanai.
3. Visas muitas teritorijā ievestās preces, izņemot tās, kuras ieved, izmantojot cauruļvadu transportu, vai arī kuras ieved fiziskās personas, ja tās nepilda muitas brokera funkcijas, piesaka muitai - nogādā muitas iestādē, muitas noliktavā vai citā muitas iestādes norādītā vietā un iesniedz muitas iestādē pirmsmuitošanas dokumentu.
4. Preču valdītājs izvēlas, vai nepieciešama preču pagaidu uzglabāšana.
5. Precēm, kas ievestas brīvajā zonā, nepiemēro pagaidu uzglabāšanu.
II. Preču pieteikšana muitai
6. Pēc preču ievešanas muitas teritorijā tās atkarībā no izmantotā transporta veida piesaka muitai un Sanitārajai robežinspekcijai (Ministru kabineta noteiktās veterinārai, fitosanitārai un sanitāri higiēniskai kontrolei pakļautās kravas) vienā no šādām muitas iestādēm:
6.1. ostā - ja preces ved ar jūras transportu;
6.2. lidostā - ja preces ved ar gaisa transportu;
6.3. robežkontroles punktā - ja preces ved ar autotransportu;
6.4. dzelzceļa preču nodošanas-pieņemšanas stacijā - ja preces ved ar dzelzceļa transportu.
7. Ja preces pārvieto saskaņā ar tranzīta procedūru, arī saskaņā ar 1975.gada 14.novembra Muitas konvenciju par starptautiskajiem kravu pārvadājumiem, izmantojot TIR grāmatiņu, preces piesaka muitai arī pēc tranzīta procedūras pabeigšanas.
8. Preču pieteikšana muitai tiek pabeigta, kad attiecīgā muitas iestāde ir pieņēmusi pirmsmuitošanas dokumentu vai atbilstošo muitas deklarāciju.
III. Preču pagaidu uzglabāšana
9. Ja preces piesaka muitai, bet tām nepiemēro noteiktu muitas procedūru, muitas iestāde pieņem pirmsmuitošanas dokumentu un uz tā norāda preču pieteikšanas datumu, kā arī izdara atzīmi par piemēroto galvojumu. Muitas iestāde patur pirmsmuitošanas dokumenta kopiju, lai kontrolētu muitas procedūras piemērošanu Muitas likuma 123.panta otrajā daļā noteiktajā termiņā.
10. Lai noformētu preču pagaidu uzglabāšanu, preču valdītājs atkarībā no preču pārvadāšanā izmantotā transporta veida iesniedz muitas iestādē vienu no šādiem pirmsmuitošanas dokumentiem:
10.1. kravas deklarāciju vai citu līdzvērtīgu dokumentu - ja preces ved ar jūras transportu;
10.2. pavadzīmi vai citu līdzvērtīgu dokumentu - ja preces ved ar dzelzceļa transportu;
10.3. gaisa transporta dokumentu vai citu līdzvērtīgu dokumentu - ja preces ved ar gaisa transportu;
10.4. starptautisko preču transporta pavadzīmi (CMR) vai citu līdzvērtīgu dokumentu - ja preces ved ar autotransportu.
11. Precēm, kas pārvietotas saskaņā ar tranzīta procedūru, arī saskaņā ar šo noteikumu 7.punktā minēto konvenciju, atļauts piemērot pagaidu uzglabāšanu pēc tranzīta procedūras pabeigšanas. Par pirmsmuitošanas dokumentu muitas iestāde atzīst tranzīta deklarāciju vai dokumentu, kas izmantots tās vietā.
12. Šo noteikumu 10.punktā minētos pirmsmuitošanas dokumentus atļauts iesniegt muitas iestādei Valsts ieņēmumu dienesta noteiktajā kārtībā, izmantojot elektroniskos datu apstrādes un pārraides līdzekļus.
13. Pirmsmuitošanas dokuments iesniedzams 24 stundu laikā pēc preču nogādāšanas muitas iestādē, muitas noliktavā vai citā muitas iestādes norādītā vietā. Ar muitas iestādes atļauju var pagarināt pirmsmuitošanas dokumenta iesniegšanas termiņu, taču ne ilgāk par vienu darbadienu.
14. Preču pagaidu uzglabāšana atļauta šādās pagaidu uzglabāšanas vietās:
14.1. Ministru kabineta 1996.gada 2.jūlija noteikumos Nr.246 "Noteikumi par valsts robežas šķērsošanas vietu noteikšanu un robežkontroles punktu un robežpārejas punktu izvietojumu uz Latvijas Republikas valsts robežas" minēto ostu, lidostu un dzelzceļa preču nodošanas-pieņemšanas staciju teritorijā, kas noteikta kā muitas kontroles zona;
14.2. pēc Valsts ieņēmumu dienesta un valsts akciju sabiedrības "Latvijas dzelzceļš" vienošanās par dzelzceļa bāzes stacijām (dzelzceļa stacijas, kurās muito Latvijas Republikas muitas teritorijā ievestās preces) - šo staciju teritorijā, kas noteikta kā muitas kontroles zona;
14.3. A, B, C, D vai F tipa muitas noliktavās;
14.4. preču valdītājam vai saņēmējam piederošajās teritorijās vai telpās, ja attiecīgā persona ir saņēmusi Valsts ieņēmumu dienesta atļauju.
15. Pēc preču pieteikšanas muitai un muitas iestādes atļaujas saņemšanas preces var izkraut no transportlīdzekļa, ar kuru tās ir ievestas muitas teritorijā, kā arī piemērot citas Muitas likuma 125.pantā paredzētās darbības.
16. Izkrautās preces atļauts novietot noteiktajās pagaidu uzglabāšanas vietās.
17. Lai saņemtu muitas iestādes atļauju preču paraugu ņemšanai, preču valdītājs iesniedz muitas iestādē iesniegumu, kurā norāda šādas ziņas:
17.1. preču valdītāja rekvizīti;
17.2. preču uzglabāšanas vieta;
17.3. datums, kad preces pieteiktas muitai;
17.4. pirmsmuitošanas dokumenta veids un numurs;
17.5. transportlīdzekļa identifikācijas dati, ja preces nav izkrautas pēc to novietošanas pagaidu uzglabāšanā;
17.6. preču apraksts.
18. Preču paraugu ņemšanas atļaujā muitas iestāde norāda preču daudzumu, kādu atļauts ņemt, kā arī paraugu ņemšanas kārtību katrā konkrētajā gadījumā.
19. Ja pēc analīzēm attiecīgie preču paraugi ir iznīcināti vai arī neatgriezeniski zaudējuši savas īpašības, muitas parāds nerodas. Lūžņiem vai atkritumiem, kas rodas pēc preču analīzēm, piemēro ārvalstu precēm noteikto muitas procedūru. Tie atrodas muitas iestādes uzraudzībā tik ilgi, cik nepieciešams attiecīgās muitas procedūras piemērošanai.
IV. Preču izņemšana no pagaidu uzglabāšanas
20. Pagaidu uzglabāšanā esošajām precēm līdz Muitas likuma 123.panta otrajā daļā minēto termiņu beigām piemēro noteiktu muitas procedūru. Pagaidu uzglabāšanas termiņš nav pagarināms.
21. Noformējot muitas deklarāciju, tajā norāda pirmsmuitošanas dokumenta veidu un numuru.
22. Pagaidu uzglabāšana tiek pabeigta, kad muitas iestāde ir pieņēmusi muitas deklarāciju, lai precēm piemērotu noteiktu muitas procedūru.
23. Pagaidu uzglabāšanā esošās preces, kurām noteiktajā termiņā nav piemērota noteikta muitas procedūra, realizē vai arī iznīcina saskaņā ar Ministru kabineta 1998.gada 12.maija noteikumiem Nr.172 "Kārtība, kādā muitas iestāde rīkojas ar muitas kontrolē esošajām bezīpašnieka precēm, bojātajām precēm un nepieprasītajām precēm".  
Ministru prezidents A.Šķēle
Finansu ministrs E.Krastiņš
Pirmsmuitošanas dokumenta piemērošanas un preču pagaidu uzglabāšanas kārtība
