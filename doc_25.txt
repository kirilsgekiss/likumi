Statuss: spēkā esošs
Latvijas Republikas Satversmes tiesas lēmums
Rīgā 1999. gada 29. decembrī
 
Es, Satversmes tiesas tiesnesis A.Endziņš, izskatījis 1999. gada 17. decembrī Satversmes tiesā saņemto pieteikumu par lietas ierosināšanu (pieteikumu reģ.nr.7) un tam pievienotos dokumentus,
konstatēju:
1. Pieteikumā lūgts izskatīt Ministru kabineta 1999. gada 30. novembra lēmuma "Par sabiedrības ar ierobežotu atbildību "WINDAU" Bauskas koģenerācijas stacijā ieguldīto ārvalstu investīciju aizsardzību" (protokols nr.67, 38. paragrāfs) 1. punkta atbilstību Latvijas Republikas Satversmei (Satversmes 4. un 6. nodaļā noteiktajam izpildvaras un tiesu varas nodalīšanas principam un Satversmes 61. pantam), Ministru kabineta iekārtas likuma 3. nodaļai, likuma "Par ārvalstu ieguldījumiem Latvijas Republikā" 1. panta pirmajai daļai, Enerģētikas likuma 41. pantam, likuma "Par valsts un pašvaldību īpašuma objektu privatizāciju" 8. panta pirmajai un ceturtajai daļai un likuma "Par akciju sabiedrībām" 49. pantam".
Saskaņā ar Satversmes tiesas likuma 16. panta 4. punktu šī lieta ir piekritīga Satversmes tiesai.
2. Pieteikumu iesniedz 26 Latvijas Republikas 7. Saeimas deputāti - P.Salkazanovs, A.Kalniņš, J.Čevers, V.Lāzo, O.Zvejsalnieks, E.Baldzēns, J.Leja, L.Bojārs, L.Stašs, R.Labanovskis, J.Ādamsons, I.Burvis, J.Stalidzāne, A.Bērziņš, R.Pauls, I.Ūdre, J.Stirāns, A.Barča, J.Jurkāns, J.Pliners, M.Lujāns, A.Klementjevs, O.Tolmačovs, O.Deņisovs, M.Mitrofanovs, J.Sokolovskis.
Saskaņā ar Satversmes tiesas likuma 17. panta otro daļu pieteikuma iesniedzējs ir tiesīgs iesniegt pieteikumu par šās lietas ierosināšanu.
3. Pieteikums atbilst Satversmes tiesas likuma 18. pantā noteiktajām vispārīgajām pieteikuma pieņemšanas prasībām.
Ņemot vērā konstatēto un pamatojoties uz Satversmes tiesas likuma 20. panta otro daļu un piektās daļas 3. punktu,
nolēmu:
1. Ierosināt lietu "Par Ministru kabineta 1999. gada 30. novembra lēmuma "Par sabiedrības ar ierobežotu atbildību "WINDAU" Bauskas koģenerācijas stacijā ieguldīto ārvalstu investīciju aizsardzību" (protokols nr.67, 38. paragrāfs) 1. punkta atbilstību Latvijas Republikas Satversmei, Ministru kabineta iekārtas likuma 3. nodaļai, likuma "Par ārvalstu ieguldījumiem Latvijas Republikā" 1. panta pirmajai daļai, Enerģētikas likuma 41. pantam, likuma "Par valsts un pašvaldību īpašuma objektu privatizāciju" 8. panta pirmajai un ceturtajai daļai un likuma "Par akciju sabiedrībām" 49. pantam".
2. Uzaicināt institūciju, kas izdevusi aktu, kurš tiek apstrīdēts, - Ministru kabinetu - līdz 2000. gada 1. februārim iesniegt Satversmes tiesai savu atbildes rakstu ar lietas faktisko apstākļu izklāstu un juridisko pamatojumu.
Šis lēmums nav pārsūdzams.
Tiesnesis A.Endziņš
Par lietas ierosināšanu pēc Saeimas deputātu pieteikuma
