Statuss: zaudējis spēku
Valsts robežsardzes pavēle Nr.28
Rīgā 2000.gada 18.janvārī
Pamatojoties uz to, ka Latvijas Valsts heraldikas komisijas sēdē 1999.gada 26.februārī ir apstiprināts Valsts robežsardzes formas tērpa uzšuves modeļa zīmējums un apraksts, pavēlu:
1. Apstiprināt nolikumu "Par Valsts robežsardzes formas tērpa piedurknes uzšuvi".
2. Noteikt, ka Valsts robežsardzes formas tērpa piedurknes uzšuve (turpmāk tekstā - uzšuve) tiek nēsāta uz jebkura robežsargu formas tērpa.
3. Atļaut līdz jauna parauga uzšuves izgatavošanai nēsāt vecā parauga uzšuvi.
4. Aizliegt pasūtīt papildus vecā parauga uzšuvi.
5. Izdevumus par jaunās uzšuves izgatavošanu segt no Valsts robežsardzes budžeta finansu līdzekļiem.
6. Ar pavēli iepazīstināt Valsts robežsardzes personālu.
Valsts robežsardzes priekšnieks robežsardzes ģenerālis G.Dāboliņš
I daļa. Vispārīgie noteikumi
1. Lai vizuāli paradītu Valsts robežsardzes personāla piederību Valsts robežsardzei, Valsts robežsardzes Galvenā pārvalde ir izstrādājusi Valsts robežsardzes formas tērpa piedurknes uzšuves modeli (turpmāk tekstā - Uzšuve) (sk. 1. un 2.pielikumu), un tas ir apstiprināts Latvijas Valsts heraldikas komisijas sēdē 1999.gada 26.februārī. Uzšuves modeļa izstrādē par pamatu ņemta iepriekš izstrādātā Valsts robežsardzes piedurknes uzšuves konfigurācija.
II daļa. Uzšuves modeļa tehniskais un mākslinieciskais apraksts
2. Uzšuves augstums ir 118 mm un platums - 75 mm. Uzšuve sastāv no divām daļām:
2.1. Augšējā daļā uz melna vilnas auduma lokveida pamatnes ir uzraksts dzelteniem burtiem ROBEŽSARDZE . Uzšuves kontūra izcelta ar 1,5 mm platu dzeltenas krāsas līniju.
2.2. Apakšējo uzšuves daļu veido baroka stilā ieturēta melna vilnas auduma vairoga formas pamatne, kuras augstums ir 94 mm, platums - 75 mm. Pamatnes kontūras izceļ 1,5 mm plata dzeltenas krāsas līnija. Kontūra iekšpusē:
Valsts robežsardzes emblēma, kuras centrā ir izvietots robežstaba attēls Latvijas valsts karoga krāsās. Virs robežstaba puslokā ir trīs piecstaru dzeltenas zvaigznes. Robežstaba turētāji - labajā pusē karmīnsarkans lauva ar dzelteno mēli, kreisajā pusē - pelēks grifs ar dzelteno mēli. Zem robežstaba turētājiem ir stilizēts zaļu ozola lapu pinums un karmīnsarkana-balta-karmīnsarkana lente valsts karoga krāsu samēros (2:1:2). Vairoga kontūra ir izcelta ar dzeltenas krāsas līniju.
III daļa. Uzšuves nēsāšanas noteikumi
3. Uzšuvei jābūt uzšūtai uz jebkura robežsargu formas tērpa kreisās rokas piedurknes tā, lai uzšuves vairogveida daļa atrastos 70 mm atstatumā no piedurknes pleca šuves (sk. 3.pielikumu).
IV daļa. Uzšuves izgatavošana un tās finansēšana
4. Izdevumus Uzšuves izgatavošanai sedz no Valsts robežsardzes budžeta finansu līdzekļiem.
1.pielikums
Valsts robežsardzes formas tērpa piedurknes uzšuves krāsainais attēlojums

2.pielikums
Valsts robežsardzes formas tērpa piedurknes uzšuves grafiskais attēlojums

3.pielikums
Valsts robežsardzes formas tērpa piedurknes uzšuves nēsāšanas noteikumi

 
Par Valsts robežsardzes formas tērpa piedurknes uzšuvi
