Statuss: spēkā esošs
Pašvaldību revīzijas departamenta kolēģijas lēmums Nr.5.1-2-239/99
Rīgā 1999.gada 29.novembrī
Valsts kontroles Pašvaldību revīzijas departamenta kolēģija šādā sastāvā: padomes locekle, departamenta direktora pienākumu izpildītāja Dz.Ceihnere un kolēģijas locekļi: J.Rumkovskis, A.Svirido un A.Zuitiņa izskatīja revīzijas rezultātus par rīcību ar pašvaldības mantu (arī finansu līdzekļiem) 1997. un 1998.gadā Jelgavas rajona Cenu pagasta padomē un
konstatēja:
1. Jelgavas rajona Cenu pagasta padomē ievēlēti 9 deputāti. Cenu pagasta padomes nolikumā, kas apstiprināts 11.11.1997., nav pareizi uzrādīta pašvaldības pārvaldes struktūra. Tajā nav uzrādītas divpadsmit pašvaldības iestādes, līdz ar to nav ievērotas likuma "Par pašvaldībām" 24.panta 1.punkta prasības.
2. Revīzijas laikā padome strādāja bez revīzijas komisijas. 1999.gada 1.aprīlī Cenu pagasta padome izteica neuzticību revīzijas komisijai, bet jaunu revīzijas komisiju neievēlēja. Iepriekšējā revīzijas komisija 1997.gadā veikusi 5 revīzijas, bet 1998.gadā 8 revīzijas. Līdz kolēģijas sēdei ir ievēlēta jauna revīzijas komisija 3 cilvēku sastāvā.
3. 1993.gadā izveidots pašvaldības komunālās saimniecības uzņēmums "T.O.P.", kas kopš dibināšanas strādā tikai ar zaudējumiem. Cenu pagasta padome nav kontrolējusi tā darbību un ir pieļāvusi, ka tas nokļūst lielos parādos, tā rezultātā 1999.gada 31.maijā Zemgales apgabaltiesas Civillietu kolēģija nosprieda pasludināt to par maksātnespējīgu. Uzņēmuma kreditoru parāds ir Ls 379 184 un tas nav spējīgs norēķināties ar visiem kreditoriem. Pašvaldība šajā gadījumā ir zaudējusi ieguldījumu uzņēmumā Ls 77 222 un aizdevumus Ls 40 234,95.
4. 30.09.1994. Cenu pagasta padome pieņēma lēmumu garantēt SIA "Konuss" kredītu Ls 45 000 apmērā (sēdes protokols Nr.11), un 01.12.1994. izsniedza galvojumu, kurā tā uzņemas par pienākumu kā parādnieks atbildēt pilnā apmērā a/s "Pareks banka" par zaudējumiem, kuri var rasties sakarā ar SIA "Konuss" aizdevuma neatmaksāšanu. Kredīts netika atdots, un LR saimnieciskā tiesa 12.06.1995. nolēma piedzīt no Cenu pagasta padomes par labu a/s "Parekss banka" Ls 60 178,48 (tiesas lieta Nr.1993/11). Līdz 01.01.1999. Cenu pagasta padome samaksājusi Ls 26 545,33. Neatmaksātā parāda summa Ls 33 631,15 1998.gada pārskatā netika uzrādīta.
5. Iepriekšējais Cenu pagasta padomes priekšsēdētājs G.Sproģis 09.01.1995. bez padomes piekrišanas sniedzis galvojumu a/s "Pareks Banka" par Ls 55 000 aizņēmumu SIA "FABB". Kredīts netika atdots, un Saimnieciskā tiesa nosprieda piedzīt no Cenu pagasta padomes Ls 64 635,14. Tikai 1999.gada 16.jūlijā Zemgales apgabaltiesas Civillietu kolēģija nolēma atzīt par spēkā neesošu galvojumu no tā parakstīšanas dienas un noraidīja a/s "Pareks Banka" prasību par zaudējumu piedziņu. Parāda summa Ls 64 635,14 1998.gada pārskatā netika uzrādīta.
6. Bez saskaņošanas ar Pašvaldību aizņēmumu un garantiju kontroles padomi Cenu pagasta padome 1997.gadā ņēmusi kredītu Ls 18 000 no akciju komercbankas "Baltijas Tranzītu banka". Kredīts atmaksāts.
7. Cenu pagasta padomē grāmatvedības kārtošanā nav ievērotas likuma "Par grāmatvedību" prasības:
• vairākiem kases izdevumu orderiem nav pievienoti attaisnojuma dokumenti,
• nepilnīgi noformēti inventarizācijas akti,
• vairākām preču pavadzīmēm - rēķiniem nav visi rekvizīti,
• nepilnīgi aizpildītas transporta ceļazīmes - tās netiek izrakstītas katru dienu.
Pārējie pārkāpumi, kuri pieļauti rīcībā ar pašvaldību un valsts mantu (arī finansu līdzekļiem) un minēti revīzijas atzinumā, novēršami, sakārtojot grāmatvedības uzskaiti un veicot citus pasākumus.
Kolēģijas sēdē piedalījās un paskaidrojumus sniedza Cenu pagasta padomes priekšsēdētājs I.Stepēns un juriste V.Legzdiņa.
Pamatojoties uz likuma "Par Valsts kontroli" 32.pantu un likuma "Valsts kontroles revīzijas reglaments" 59. un 64.pantu, Pašvaldību revīzijas departamenta kolēģija
nolēma:
1. Par revīzijas rezultātiem paziņot Jelgavas rajona Cenu pagasta padomei. Uzdot novērst pārkāpumus, kādi konstatēti rīcībā ar pašvaldības un valsts mantu (arī finansu līdzekļiem). Par veiktajiem pasākumiem informēt LR Valsts kontroli līdz 1999.gada 31.decembrim.
2. Par Cenu pagasta padomes nepareizu rīcību ar mantu un finansu līdzekļiem, izsniedzot galvojumus privātfirmām un nenodrošinot pašvaldības uzņēmuma sekmīgu darbu, kuras rezultātā pašvaldība cietusi zaudējumus Ls 177 635,43, informēt īpašu uzdevumu ministru valsts pārvaldes un pašvaldību reformu lietās.
3. Slēgt revīziju lietā Nr.5.1-2-239/99.
Lēmumu var pārsūdzēt LR Valsts kontroles padomē mēneša laikā no lēmuma paziņošanas dienas, iesniedzot sūdzību Pašvaldību revīzijas departamentā.
Padomes locekle, departamenta direktora p.i. Dz.Ceihnere
Kolēģijas locekļi: A.Svirido, J.Rumkovskis, A.Zuitiņa
 
Par rīcību ar pašvaldības un valsts mantu (arī finansu līdzekļiem) Jelgavas rajona Cenu pagasta padomē
