Statuss: spēkā esošs
Valsts saimnieciskās darbības revīzijas departamenta Kolēģijas lēmums Nr.5.1-2-321/99
Rīgā 1999.gada 22.decembrī
Valsts kontroles Valsts saimnieciskās darbības revīzijas departamenta kolēģijas sēdē piedalījās: kolēģijas vadītājs, departamenta direktors V. Grasis, kolēģijas locekļi J. Āboliņš, L. Ceimere, S. Dz. Levrence, D. Timšāne, valsts revidents U. Krēmers, protokolēja valsts revidente M. Veseta.
Izskatot revīzijas darba materiālus un aktu, kolēģija
konstatēja:
Bezpeļņas organizācija valsts uzņēmums "Vides projekti" (turpmāk - Uzņēmums) 1997.-1998.gadā un 1999.gada 1.pusgadā komandējumos ir sūtījis uzņēmumā nestrādājošas personas, galvenokārt - Vides aizsardzības un reģionālās attīstības ministrijas (turpmāk - VARAM) un tās pakļautībā esošo iestāžu amatpersonas. Uzņēmuma izdevumi šo personu komandējumiem šajā periodā ir 62 838,39 lati. 1998.gadā Uzņēmums ir atlīdzinājis VARAM komandējumu izdevumus arī pēc tās rēķiniem par 5 094,48 latiem.
Par minēto personu nosūtīšanu komandējumos lielākajā daļā gadījumu rīkojumus ir devis VARAM valsts sekretārs, norādot komandējumu izdevumus samaksāt no Uzņēmuma līdzekļiem, kas ir pretrunā ar Ministru kabineta 25.06.1996. noteikumu Nr.233 "Kārtība, kādā atlīdzināmi ar komandējumiem un darbinieku darba braucieniem saistītie izdevumi" 15.punktu, saskaņā ar kuru komandējumu izdevumi darbiniekiem jāatlīdzina tai institūcijai, kas tos nosūta komandējumā. Saskaņā ar šo noteikumu 8.punktu budžeta iestāžu darbinieku komandējumu izdevumi ir atlīdzināmi no attiecīgo iestāžu uzturēšanai iedalītajiem valsts budžeta līdzekļiem.
VARAM sniedza detalizētu informāciju par komandējumiem, bet dažu komandējumos nosūtīto personu amati VARAM sniegtajā informācijā tomēr netika uzrādīti. Pamatojoties uz Valsts kontroles Valsts saimnieciskās darbības revīzijas departamenta kolēģijas lēmuma revīzijas lietā Nr.5.1-2-261/99 2.1.apakšpunktu, VARAM ir izvērtējusi minēto komandējumu izdevumu lietderību realizēto projektu ietvaros un uzskata izdevumus par pamatotiem.
Sastādot revīzijas aktu, tika veikts minēto komandējumu izdevumu sadalījums pa amatpersonu amatu grupām. Šo izdevumu sastāvā ir iekļauti arī Uzņēmuma darbinieku komandējumu izdevumi 20,05 latu apjomā.
Minētie komandējumu izdevumi ir apmaksāti no Uzņēmuma kases un norēķinu kontiem. Uzņēmums šos līdzekļus saņēmis no Latvijas vides aizsardzības fonda, kas finansē attiecīgos ar VARAM rīkojumiem apstiprinātos projektus, kuru ietvaros personas tiek sūtītas komandējumos. Saskaņā ar Ministru kabineta 09.07.1996. noteikumu Nr.256 "Latvijas vides aizsardzības fonda nolikums" 15.1., 15.7. un 15.10.apakšpunktu šā fonda līdzekļus var izmantot tiešai vides aizsardzības projektu finansēšanai, vides izpētes un novērtēšanas programmu un projektu finansēšanai, speciālistu sagatavošanai un viņu kvalifikācijas celšanai vides aizsardzības jautājumos.
Kolēģija nolēma:
1. Atzīt bezpeļņas organizācijā valsts uzņēmumā "Vides projekti" nestrādājošo personu komandējumu izdevumus 1997.-1998.gadā un 1999.gada 1.pusgadā par lietderīgiem.
2. Kolēģijas lēmumu nosūtīt:
2.1. Vides aizsardzības un reģionālās attīstības ministrijai;
2.2. bezpeļņas organizācijai valsts uzņēmumam "Vides projekti".
3. Slēgt revīzijas lietu Nr.5.1-2-321/99.
Kolēģijas lēmums saskaņā ar likumu "Par Valsts kontroli" ir pārsūdzams Valsts kontroles padomē viena mēneša laikā no lēmuma paziņošanas dienas, iesniedzot sūdzību Valsts saimnieciskās darbības revīzijas departamentā.
Kolēģijas vadītājs V. Grasis
Kolēģijas locekļi: J. Āboliņš, L. Ceimere, S. Dz. Levrence, D. Timšāne
Par Vides aizsardzības un reģionālās attīstības ministrijas pārziņā esošajā bezpeļņas organizācijā valsts uzņēmumā "Vides projekti" nestrādājošo personu komandējumu izdevumu segšanas lietderību, tos iekļaujot realizēto projektu izmaksās
