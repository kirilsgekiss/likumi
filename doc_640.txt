Statuss: spēkā esošs
Valsts saimnieciskās darbības revīzijas departamenta Kolēģijas lēmums Nr.5.1-2-383/99
Rīgā 1999.gada 21.decembrī
Valsts kontroles Valsts saimnieciskās darbības revīzijas departamenta kolēģijas sēdē piedalījās: kolēģijas vadītājs - departamenta direktors V.Grasis, kolēģijas locekļi J.Āboliņš, L.Ceimere, Dz.Levrence, D.Timšāne, Valsts kontroles valsts revidente M.Veseta. Protokolēja valsts revidents J.Tenbergs.
Izskatot un izvērtējot pārbaudes materiālus, kolēģija
konstatēja:
17.06.1999. Zemkopības ministrijas Valsts zivsaimniecības pārvaldes priekšnieks N.Riekstiņš ar rīkojumu Nr.82 par konkursa organizēšanu makšķerēšanas karšu izplatīšanai LR teritorijā uzdeva izveidot komisiju no 8 cilvēkiem. Par komisijas priekšsēdētāju tika iecelta pārvaldes priekšnieka vietniece A.Afanasjeva.
Konkursa komisijai līdz 10.08.1999. tika uzdots izstrādāt konkursa nolikumu.
Konkursu par makšķerēšanas karšu izplatīšanu uzdots veikt laika posmā no 1999.gada 1.septembra līdz 1999.gada 1.oktobrim.
Ar 26.08.1999. rīkojumu Nr.124 Valsts zivsaimniecības pārvaldes priekšnieks N.Riekstiņš apstiprināja izsludināmā konkursa nolikumu un konkursa izsludināšanu laikrakstos "Latvijas Vēstnesis", "Diena" un "Lauku Avīze". Sludinājumā nav norādīts valsts pasūtījuma identifikācijas numurs.
10.09.1999. ar rīkojumu Nr.133 veiktas izmaiņas 17.06.1999. rīkojumā Nr.82 - pagarināts konkursa rīkošanas termiņš līdz 20.oktobrim.
Saņemto piedāvājumu atvēršana notika 19.10.1999. plkst.1015 Valsts zivsaimniecības pārvaldē slēgtā konkursa komisijas sēdē. Šajā gadījumā pārkāpts Ministru kabineta 18.03.1997. noteikumu Nr.98 18.pants, kas nosaka, ka iesniegto piedāvājumu atvēršana jāsāk konkursa nolikumā paredzētajā laikā un vietā, kas nolikumā nebija noteikts.
Komisija akceptēja visus pretendentus, ļaujot tiem piedalīties konkursā. Komisijas sēdē tika izvērtētas pretendentu makšķerēšanas karšu izplatīšanas koncepcijas.
Nosakot izdevīgāko piedāvājumu, komisija izvērtēja pretendentu piedāvātos makšķerēšanas karšu izplatīšanas veidus un makšķerēšanas karšu iespiešanas, glabāšanas un uzskaites kārtību, aizsardzības pasākumus, reklāmas pasākumus un izplatīšanai nepieciešamā finansējuma aprēķinus.
Komisija nolēma, ka SIA "Leards" piedāvājums ir uzskatāms par visatbilstīgāko pasūtītāja prasībām. Ar šo sabiedrību 10.11.1999. noslēgts līgums Nr.08/94 par makšķerēšanas karšu izplatīšanu Latvijas teritorijā.
Konkursa uzvarētāja - SIA "Leards" - finansu stāvoklis par 1998.gadu nav stabils. Pašu kapitāls bilancē ir negatīvs - Ls 576, kas liecina par līdzekļu nepietiekamību.
Kolēģija nolēma:
1. Nosūtīt kolēģijas lēmumu Zemkopības ministrijas Valsts zivsaimniecības pārvaldei un uzdot pārvaldes vadībai izanalizēt un turpmāk nepieļaut atkāpes no LR normatīvo aktu prasībām, veicot valsts pasūtījumu piešķiršanu.
2. Slēgt revīzijas lietu Nr.5.1-2-383/99.
Kolēģijas lēmumu, pamatojoties uz likumu "Par Valsts kontroli", var pārsūdzēt Latvijas Republikas Valsts kontroles padomē mēneša laikā no lēmuma paziņošanas dienas, iesniedzot sūdzību Valsts saimnieciskās darbības revīzijas departamentā.
Kolēģijas priekšsēdētājs V.Grasis
Kolēģijas locekļi: J.Āboliņš, L.Ceimere, Dz.Levrence, D.Timšāne
 
 
Par Zemkopības ministrijas Valsts zivsaimniecības pārvaldes rīkoto konkursu "Par makšķerēšanas karšu izplatīšanu LR teritorijā"
