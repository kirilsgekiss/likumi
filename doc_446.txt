Statuss: spēkā esošs
Valsts saimnieciskās darbības revīzijas departamenta Kolēģijas lēmums Nr.5.1-2-295/99, Nr.5.1-2-323/99
Rīgā 1999.gada 6.decembrī
Valsts kontroles Valsts saimnieciskās darbības revīzijas departamenta kolēģijas sēdē piedalījās: kolēģijas vadītājs departamenta direktors V.Grasis, kolēģijas locekļi D.Timšāne, J.Āboliņš, Dz.Levrence, L.Ceimere, valsts revidente I.Linde, uzaicinātie: Daugavpils pilsētas domes priekšsēdētājs A.Vidavskis, Daugavpils pilsētas domes izpilddirektors R.Dabra, Pašvaldības uzņēmuma direktors V.Plisko, galvenā grāmatvede R.Cveka, galvenā ekonomiste M.Putāne; protokolēja valsts revidenta palīdze B. Vilciņa.
Izskatot pārbaudes materiālus, kā arī ņemot vērā uzaicināto paskaidrojumus,
kolēģija konstatēja:
1. Daugavpils pilsētas dome kā dibinātājs siltumtīklu uzņēmumam statūtos nav piešķīrusi bezpeļņas organizācijas statusu attiecībā pret iedzīvotājiem, kā paredz LR 19.05.1994. likuma "Par pašvaldībām" 77.pants.
2. Dome ir pieļāvusi, ka siltumtīklu uzņēmums ir ieķīlājis savus pamatlīdzekļus un īpašumu akciju sabiedrībās "Kredītbanka" un "Latvijas Unibanka", kas ir pretrunā ar 19.07.1995. likuma "Par valsts un pašvaldību finansu līdzekļu un mantas izšķērdēšanas novēršanu" 9.panta 3.punktu.
3. Siltumtīklu uzņēmumā nav noteikta un direktora apstiprināta pamatlīdzekļu uzskaites un nolietojuma politika, kā to paredz Ministru kabineta 07.11.1995. noteikumu Nr.339 "Noteikumi par uzņēmumu grāmatvedības kārtošanu un organizāciju" 127.punkts.
4. Siltumtīklu uzņēmums nav izveidojis uzkrājumus bezcerīgiem debitoru parādiem, kā paredz LR 14.10.1992. likuma "Par uzņēmumu gada pārskatiem" 37. un 25. pants.
5. Saskaņā ar 18.09.1995. noslēgto trīspusējo līgumu starp siltumtīklu uzņēmumu, SIA "Latgales nafta" un VAS "Dauteks" par līdzdalību naftas bāzes rekonstrukcijā uzņēmums ir samaksājis par rekonstrukcijas darbiem Ls509055, bet nav ieguvis tiesības uz daļu īpašumu naftas bāzē, jo līgumā tas nav skaidri un nepārprotami pateikts. Izpildīto darbu pieņemšanas - nodošanas akts nav sastādīts.
6. Siltumtīklu uzņēmums par piegādāto mazutu ir parādā v/u "Materiālās rezerves" vēl par 1992./93. gada apkures sezonu; uz 01.01.1998. parāda summa bija Ls 1 329 000. Gada pārskatos šis parāds ir atspoguļots kā īstermiņa parāds, kas neatbilst 14.10.1992. likuma "Par uzņēmumu gada pārskatiem" 37. panta 4. punkta prasībām.
7. Siltumtīklu uzņēmumā nav sakārtotas līgumsaistības starp siltumenerģijas piegādātāju, lietotājiem (dzīvokļu saimniecības uzņēmumiem) un apakšlietotājiem (dzīvokļu īrniekiem).
8. Siltumtīklu uzņēmums pilsētai nepieciešamo mazuta iegādei (aptuveni 85000 tonnu par Ls 3 200 000 apkures sezonā) veic cenu aptauju.
9. 04.07.1997. starp Daugavpils pilsētas domi un siltumtīklu uzņēmumu noslēgts līgums par Valsts kases aizdevumu domei Ls 962 000 vērtībā, kurš paredzēts SC-1 rekonstrukcijai un tvaika turbīnas iegādei, bet siltumtīklu uzņēmumam jāatmaksā kredīts no līdzekļiem, kas saņemti kā samaksa par pārdoto elektroenerģiju.
10. Siltumtīklu uzņēmums uz laiku no 10.06.1998. līdz 01.12.1999. ņem no a/s "Kredītbanka" kredītu, kura maksimālais limits var sasniegt Ls 3 200 000, garantējot to ar visu neieķīlāto kustamo un nekustamo mantu. Līdzekļi paredzēti iepriekšējā kredīta atmaksai a/s "Latvijas Unibanka" un mazuta iegādei.
11. Daugavpils pilsētas dome uz 10.09.1998. un 12.11.1998. lēmumu Nr.631 un Nr.744 pamata nolēma pirkt SC-3 no a/s "Tolaram Fibers" un deva atļauju siltumtīklu uzņēmumam noslēgt aizdevuma līgumu ar a/s "Latvijas Unibanka" par Ls 1 637 128 (procentu gada likme ~ 16%).
12. Uzsākot Daugavpils siltumcentrāles Nr.1 rekonstrukciju, netika veikta 1994. - 1995. gadā izstrādātā projekta jauna ekspertīze ar mērķi pārbaudīt tā tehniskā risinājuma ekonomiskā pamatojuma atbilstību mūsdienu prasībām.
13. Daugavpils pilsētas siltumtīklu uzņēmumā īstenotais siltuma centrāles Nr.1 projekts pakļauts riskam, kas saistīts ar iespējamiem kurināmā (mazuts) apgādes traucējumiem.
14. Siltumtīklu uzņēmums nav uzsācis 1999.gadā ar siltuma centrāles Nr.1 rekonstrukciju saistīto aizdevumu atmaksāšanu, kā noteikts siltumtīklu uzņēmuma un Daugavpils pilsētas domes 04.07.1997. noslēgtajā līgumā.
15. Pārbaudes laikā sakarā ar straujo mazuta cenu celšanos siltuma centrālē Nr.1 tika pārtraukta elektroenerģijas ražošana un tās realizācija VAS "Latvenergo" atbilstīgi noslēgtajam līgumam.
Kolēģija nolēma:
1. Uzdot Daugavpils pilsētas domei:
1.1. Izstrādāt pasākumus siltumtīklu uzņēmuma finansiālā stāvokļa uzlabošanai.
1.2. Sniegt reālu finansiālu atbalstu siltumtīklu uzņēmuma parādu saistību nokārtošanai.
1.3. Par paveikto ziņot Valsts kontrolei līdz 2000.gada 1. maijam.
2. Daugavpils siltumtīklu uzņēmumam:
2.1. Sakārtot siltumenerģijas piegādes līgumsaistības, kurās paredzēti piegādātāja ( siltumtīklu uzņēmuma), lietotāja (dzīvokļu saimniecības uzņēmumu) un apakšlietotāja (iedzīvotāju) savstarpējie norēķini.
2.2. Izveidot uzkrājumus bezcerīgiem debitoru parādiem, kā to nosaka 14.10.1992. likuma "Par uzņēmumu gada pārskatiem" 25. un 37. panta prasības.
2.3. Apstiprināt pamatlīdzekļu uzskaites un nolietojuma politiku atbilstīgi Ministru kabineta 07.11.1995. noteikumu Nr.339 "Noteikumi par uzņēmumu grāmatvedības kārtošanu un organizāciju" 127.punktam.
2.4. Parādu v/u "Materiālās rezerves" gada pārskatā iegrāmatot atbilstīgi 14.10.1992. likuma "Par uzņēmumu gada pārskatiem" 37. panta 4.punkta prasībām.
2.5. Veikt pamatotu aprēķinu par iegūto un nākotnē paredzamo efektivitāti no Ls 509 055 ieguldījuma saistībā ar 18.09.1995. noslēgto trīspusējo līgumu starp SIA "Latgales nafta", VAS "Dauteks" un siltumtīkla uzņēmumu.
2.6. Mazuta iegādi veikt atbilstīgi 24.10.1996. likuma "Par valsts un pašvaldību pasūtījumu" nosacījumiem.
2.7. Par paveikto ziņot Valsts kontrolei līdz 2000.gada 1.maijam.
3. Atzinumu un kolēģijas lēmumu nosūtīt:
Daugavpils pilsētas domei;
Daugavpils vietējās pašpārvaldes siltumtīklu uzņēmumam.
4. Slēgt revīzijas lietas Nr.5.1 - 2 - 295/99 un Nr.5.1 - 2 - 323.
Kolēģijas lēmumu saskaņā ar LR likumu "Par Valsts kontroli" var pārsūdzēt LR Valsts kontroles padomē viena mēneša laikā no lēmuma paziņošanas dienas, iesniedzot sūdzību Valsts saimnieciskās darbības revīzijas departamentā.
Kolēģijas vadītājs V.Grasis
Kolēģijas locekļi: D.Timšāne, J.Āboliņš, Dz.Levrence, L.Ceimere
 
 
Par Daugavpils vietējās pašpārvaldes siltumtīklu uzņēmuma finansiāli saimniecisko darbību 1997./98. un 1998./99. gada apkures sezonā
