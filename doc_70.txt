Statuss: zaudējis spēku
Ministru kabineta noteikumi Nr.3
Rīgā 2000.gada 4.janvārī (prot. Nr. 1, 7.§)
Izdoti saskaņā ar Medību likuma 7.panta pirmo daļu
 
Izdarīt Ministru kabineta 1995.gada 26.septembra noteikumos Nr.287 "Noteikumi par medību šaujamieročiem" (Latvijas Vēstnesis, 1995, 151.nr.) šādus grozījumus:
1. Izteikt norādi, uz kāda likuma pamata noteikumi izdoti, šādā redakcijā:
"Izdoti saskaņā ar Medību likuma 7.panta pirmo daļu".
2. Aizstāt visā noteikumu tekstā:
2.1. vārdus "Iekšlietu ministrijas Policijas departaments" (attiecīgā locījumā) ar vārdiem "Valsts policija" (attiecīgā locījumā);
2.2. vārdus "Iekšlietu ministrijas Tiesu ekspertīžu centrs" (attiecīgā locījumā) ar vārdiem "Valsts policijas Ekspertīžu centrs" (attiecīgā locījumā).
3. Izteikt 15.punktu šādā redakcijā:
"15. Medību šaujamieroča iegādes atļauju, lietošanas atļauju un realizācijas atļauju aizliegts izsniegt šādām personām:
15.1. kuras sodītas par nozieguma izdarīšanu, neatkarīgi no sodāmības dzēšanas vai noņemšanas;
15.2. kuras divas vai vairāk reizes sodītas par kriminālpārkāpuma izdarīšanu, neatkarīgi no sodāmības dzēšanas vai noņemšanas;
15.3. kuras vienu reizi sodītas par kriminālpārkāpuma izdarīšanu, ja nav pagājuši trīs gadi no tiesas sprieduma spēkā stāšanās brīža;
15.4. kuras sirgst ar psihiskiem traucējumiem vai kurām tādi konstatēti agrāk un ir medicīniska prognoze, ka tie var atkārtoties, vai kuras ir ārstniecības iestāžu uzskaitē (reģistrā) alkohola, narkotisko vai psihotropo vielu atkarības dēļ;
15.5. kuras fizisku trūkumu dēļ nav spējīgas lietot medību šaujamieročus;
15.6. kuras pēdējo divu gadu laikā administratīvi sodītas par pārkāpumiem, kas saistīti ar alkohola, narkotisko, psihotropo vai toksisko vielu lietošanu;
15.7. par kurām valsts policijas rīcībā ir ziņas, kas dod pamatu uzskatīt, ka šaujamierocis var tikt lietots (izmantots) ļaunprātīgi;
15.8. par kurām valsts policijas rīcībā ir ziņas, kas apliecina šo personu piederību pie aizliegtiem militarizētiem vai bruņotiem formējumiem, likumā noteiktajā kārtībā nereģistrētām sabiedriskajām organizācijām vai to apvienībām un politiskajām organizācijām (partijām) vai to apvienībām;
15.9. kuras tiek sauktas pie kriminālatbildības;
15.10. kuras izcieš sodu par izdarīto noziegumu;
15.11. kurām nav pastāvīgas dzīves vietas."
4. Izteikt 40.1.apakšpunktu šādā redakcijā:
"40.1. jāiesniedz iesniegums par atļaujas izsniegšanu;".
5. Izteikt 68.punktu šādā redakcijā:
"68. Par atļaujas izsniegšanu medību šaujamieroča iegādei, lietošanai, realizācijai, ievešanai Latvijas Republikā vai izvešanai no tās, kā arī par šaujamieroča reģistrēšanu, pārreģistrēšanu vai atsavināšanu citai personai tiek uzlikta valsts nodeva."  
Ministru prezidents A.Šķēle
Iekšlietu ministrs M.Segliņš
Grozījumi Ministru kabineta 1995.gada 26.septembra noteikumos Nr.287 "Noteikumi par medību šaujamieročiem"
