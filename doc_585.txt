Statuss: zaudējis spēku
Apdrošināšanas uzraudzības inspekcijas rīkojums nr.5
Rīgā 2000.gada 11. janvāris
1. Pamatojoties uz Apdrošināšanas sabiedrību un to uzraudzības likuma 23.pantu, noteikt, ka personai, kuru dzīvības apdrošināšanas sabiedrībā nodarbina par galveno aktuāru, jābūt:
1) vismaz bakalaura grādam aktuārzinātnēs, matemātikā, statistikā, dabas zinātnēs vai ekonomikā;
2) kompetentai apdrošināšanas jautājumos un ar vismaz 3 gadu darba pieredzi apdrošināšanā vai citās finansu institūcijās;
3) aktuāru asociācijas biedram un jāpilda asociācijas prasības aktuāru profesionālās tālākizglītības jomā. Ja dzīvības apdrošināšanas sabiedrība par galveno aktuāru nodarbina citas valsts aktuāru profesionālās organizācijas (asociācijas) biedru, viņam jābūt tiesībām pildīt galvenā aktuāra pienākumus tai valstī, kuras aktuāru asociācijas biedrs viņš ir.
2. Pamatojoties uz Apdrošināšanas sabiedrību un to uzraudzības likuma 24.pantu un saskaņā ar Apdrošināšanas uzraudzības inspekcijas priekšnieka 1999.gada 26.jūlija rīkojumu Nr.115 "Par Kārtību, kādā saņemama atļauja apdrošinātāja valdes priekšsēdētāja, tā vietnieka, direktora rīkotāja, galvenā grāmatveža, galvenā aktuāra, revīzijas komisijas priekšsēdētāja un locekļu pienākumu pildīšanai", noteikt, ka apdrošinātājs vienlaikus ar minētajā rīkojumā norādītajiem dokumentiem iesniedz:
1) galvenā aktuāra amata kandidāta izglītības dokumentu kopijas;
2) aktuāru asociācijas izsniegtu izziņu par galvenā aktuāra amata kandidāta dalību asociācijā;
3) izziņu par tiesībām pildīt galvenā aktuāra pienākumus, ja galvenā aktuāra amata kandidāts ir citas valsts aktuāru asociācijas biedrs.
Priekšnieks G. Romeiko
Par dzīvības apdrošināšanas sabiedrības galvenā aktuāra kvalifikācijas minimālajām prasībām
