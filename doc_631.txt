Statuss: spēkā esošs
Šis Nolīgums ir noslēgts starp Latvijas Republikas valdību un Maltas Republikas valdību, turpmāk dēvētām par Pusēm.
Puses atzīst, ka to abpusējās interesēs ir veicināt attiecības un sadarbību starp valstīm tūrisma jomā un nodrošināt adekvātu juridisko pamatojumu šai sadarbībai.
Puses ir vienojušās par sekojošo:
1.pants
Puses centīsies stiprināt un attīstīt sadarbību starp abu valstu tūrisma nozarēm, lai veicinātu labāku sabiedrības, vēstures un kultūras izpratni.
Sadarbība tiks īstenota saskaņā ar šī Nolīguma noteikumiem un abās valstīs spēkā esošajiem tiesību aktiem.
2.pants
Puses atbalsta ciešāku sadarbību starp to administratīvajām institūcijām un tūrisma organizācijām, kā arī starp citām organizācijām, kuras piedalās starptautiskā un vietējā tūrisma attīstībā.
3.pants
Puses atbilstoši spēkā esošajiem tiesību aktiem vienkāršos ceļošanas formalitātes ar mērķi pastiprināt tūristu plūsmu starp abām valstīm.
4.pants
Puses tūristu plūsmas veicināšanas nolūkā sekmēs tūrisma informācijas apmaiņu, galvenokārt propagandas, konferenču un semināru, informācijas un reklāmas, iespiesto materiālu, filmu un ekspozīciju apmaiņas veidā, kā arī ar izstāžu un gadatirgu organizēšanu.
5.pants
Puses sadarbosies, palīdzot izglītībā, apmācībā, kā arī ekspertu, personāla un studentu apmaiņā tūrisma jomā. Puses palīdzēs sabiedriskajām un privātajām organizācijām realizēt dažādus tūrisma attīstības pētījumus un projektus.
6.pants
Puses ar atbilstošo administratīvo institūciju starpniecību apmainīsies ar informāciju par spēkā esošajiem tiesību aktiem, darba pieredzi un rādītājiem, kā arī par darbību starptautiskajās tūrisma organizācijās.
7.pants
Puses efektīvākas sadarbības nolūkos palīdzēs viena otrai nacionālo tūrisma pārstāvniecību izveidošanā abās valstīs.
8.pants
Puses izveidos Apvienoto tūrisma komiteju, turpmāk dēvētu par Komiteju, kurā iekļaus par tūrismu atbildīgās amatpersonas no abām valstīm, lai šī Nolīguma ietvaros realizētu kopīgus priekšlikumus, programmas un rezolūcijas attiecībā uz divpusējo sadarbību tūrisma jomā.
Komiteja tiksies reizi gadā pārmaiņus Latvijas Republikā un Maltas Republikā.
Puses var uzaicināt abu valstu ekspertus un privātā sektora pārstāvjus piedalīties Komitejas darbā.
9.pants
Puses ir vienojušās, ka atbildību par Nolīguma īstenošanu nesīs šādas valsts institūcijas:
Ministru kabinets Latvijas Republikas vārdā,
Par tūrismu atbildīgā ministrija Maltas Republikas vārdā.
10.pants
Neviena no Pusēm neatbild par to, kādā veidā otra Puse izmanto šī Nolīguma ietvaros esošās sadarbības rezultātus.
11.pants
Šo Nolīgumu Puses var papildināt tikai rakstiski un to parakstot abām Pusēm.
12.pants
Ja starp Pusēm rodas diskusijas par šī Nolīguma skaidrojumu vai pielietojumu, Puses meklēs risinājumu sarunu veidā vai ar citu Pusēm pieņemamu domstarpību risinājuma metodi.
13.pants
Šis Nolīgums stājas spēkā datumā, kad Puses ar notām paziņo viena otrai, ka tās ir pabeigušas juridiskās procedūras.
Šis Nolīgums ir spēkā piecus gadus un automātiski pagarinās uz nākošajiem pieciem gadiem, ja vien kāda no Pusēm sešus mēnešus pirms termiņa izbeigšanās rakstveidā nepaziņo otrai Pusei par savu nodomu izbeigt šī Nolīguma darbību.
Parakstīts Rīgā, 1999.gada 15.oktobrī divos eksemplāros latviešu un angļu valodā. Visiem tekstiem ir vienāds juridisks spēks. Domstarpību gadījumā par šī Nolīguma teksta interpretāciju noteicošais ir teksts angļu valodā.
Latvijas Republikas valdības vārdā Vents Balodis Vides aizsardzības un reģionālās attīstības ministrs
Maltas Republikas valdības vārdā Jozefs Borgs Ārlietu ministrs
 
 
Latvijas Republikas valdības un Maltas Republikas valdības nolīgums par sadarbību tūrisma jomā
