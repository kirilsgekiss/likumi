Statuss: spēkā esošs
Valsts robežsardzes pavēle Nr.31
Rīgā 2000. gada 20. janvārī
Pamatojoties uz to, ka Latvijas Valsts heraldikas komisijas sēdē 1999.gada 26.februārī ir apstiprināts Valsts robežsardzes emblēmas (turpmāk tekstā - emblēma) modeļa zīmējums un apraksts, pavēlu:
1. Apstiprināt nolikumu "Par Valsts robežsardzes emblēmu" (turpmāk tekstā - nolikums).
2. Nolikuma 6.punktā minētos gadījumos aizliegt veikt pasūtījumus ar vecā parauga emblēmas attēlu.
3. Ar pavēli iepazīstināt Valsts robežsardzes personālu.
Valsts robežsardzes priekšnieks robežsardzes ģenerālis G.Dāboliņš
I daļa. Vispārīgie noteikumi
1. Nolikums nosaka vienotās Valsts robežsardzes emblēmas (turpmāk tekstā - emblēma) lietošanas kārtību Valsts robežsardzē, kā arī tajās iestādēs, kurās atļauts emblēmu lietot, un atbildību par tās lietošanu.
2. Emblēma ir viens no Valsts robežsardzes simboliem.
II daļa. Emblēmas modeļa mākslinieciskais apraksts
3. Valsts robežsardzes emblēmas (paraugs - 1. un 2.pielikumā) centrā ir izvietots robežstaba attēls Latvijas valsts karoga krāsās. Virs robežstaba puslokā trīs piecstaru zelta zvaigznes. Robežstaba turētāji - labajā pusē karmīnsarkans lauva ar zelta mēli, kreisajā pusē - pelēks grifs ar zelta mēli. Zem robežstaba turētājiem ir stilizēts zaļu ozola lapu pinums un karmīnsarkana-balta-karmīnsarkana lente valsts karoga krāsu samēros (2:1:2).
III daļa. Emblēmas lietošanas noteikumi
4. Emblēmas attēlam neatkarīgi no tās ģeometriskajiem izmēriem ir jāatbilst emblēmas aprakstam un emblēmas modeļa proporcijām.
5. Emblēmu ir tiesīgi lietot:
5.1. Valsts robežsardzes Galvenā pārvalde;
5.2. Valsts robežsardzes teritoriālās pārvaldes;
5.3. Valsts robežsardzes Rēzeknes robežsargu skola;
5.4. Policijas akadēmijas Robežsardzes koledža.
6. Juridiskās personas, kurām ir tiesības lietot emblēmu, emblēmas attēlu drīkst lietot:
6.1. uz karogiem;
6.2. uz apbalvojumiem - zīmēm un krūšu nozīmēm;
6.3. uz goda rakstiem;
6.4. uz diplomiem;
6.5. uz atestātiem, kas apliecina izglītības vai kvalifikācijas iegūšanu;
6.6. uz Valsts robežsardzes formas tērpa;
6.7. pie iestāžu ēkām, dienesta telpās, šo iestāžu rīkotajos pasākumos un uz šīm iestādēm piederošiem transporta līdzekļiem;
6.8. iespieddarbos un uz to vākiem, titullapām u.c. oficiāliem dokumentiem;
6.9. enciklopēdijās, mācību līdzekļos un citos zinātniska izziņu rakstura izdevumos, kā ilustratīvo materiālu;
6.10. uz savām vizītkartēm un suvenīriem.
7. Atļauju emblēmas lietošanai juridiskajām personām, kuras nav minētas 5.punktā, dod Valsts robežsardzes priekšnieks.
8. Juridiskās personas, kurām ir tiesības lietot emblēmu, ir atbildīgas par šā nolikuma prasību ievērošanu.
9. 6.punktā minētos gadījumos aizliegts veikt pasūtījumus ar vecā parauga emblēmas attēlu.
1.pielikums
Valsts robežsardzes emblēmas krāsainais attēlojums

2.pielikums
Valsts robežsardzes emblēmas grafiskais attēlojums

Par Valsts robežsardzes emblēmu
