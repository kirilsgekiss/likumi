Statuss: zaudējis spēku
Valsts ieņēmumu dienesta rīkojums Nr.48
Rīgā 2000. gada 21. janvārī
Pamatojoties uz likuma "Par nodokļiem un nodevām" 30. pantu un Ministru kabineta 1997. gada 7. oktobra noteikumu Nr.351 "Tabakas un tabakas izstrādājumu aprites noteikumi" 65. punktu, uzņēmumiem (uzņēmējsabiedrībām), kuri nodarbojas ar muitas kontrolē esošo kuģu, lidmašīnu un beznodokļu veikalu, kā arī ārvalstu vēstniecību Latvijas Republikā apgādi, ir tiesīgi veikt norēķinus par tabaku un tabakas izstrādājumiem skaidrā naudā tikai ar Valsts ieņēmumu dienesta atļauju.
Atļaujas saņemšanai skaidras naudas norēķiniem par tabaku un tabakas izstrādājumiem nosaku:
1. Iesniegt Valsts ieņēmumu dienesta Akcīzes preču pārvaldē šādus dokumentus:
1.1. pieteikumu atļaujas saņemšanai norēķiniem skaidrā naudā;
1.2. uzņēmuma reģistrācijas apliecības kopiju;
1.3. statūtu kopiju;
1.4. Valsts ieņēmumu dienesta teritoriālās iestādes izziņu par stāšanos nodokļu maksātāju uzskaitē un pilnīgu norēķināšanos ar valsts budžetu;
1.5. ziņas par tabakas un tabakas izstrādājumu veidu, apjomu un sortimentu;
1.6. ziņas par tabakas un tabakas izstrādājumu realizācijas vietām;
1.7. atļaujas pagarinājuma saņemšanai - pārskats par skaidras naudas norēķiniem iepriekšējā pusgadā;
1.8. beznodokļu veikaliem - Valsts ieņēmumu dienesta beznodokļu veikala turēšanas atļaujas kopija (izsniegta saskaņā ar Ministru kabineta 1997. gada 19. novembra noteikumu Nr.380 "Noteikumi par beznodokļu tirdzniecības veikaliem" 7. un 8. punktu).
2. Atļauju skaidras naudas norēķiniem par tabaku un tabakas izstrādājumiem paraksta Valsts ieņēmumu dienesta Akcīzes preču pārvaldes direktors un apstiprina Valsts ieņēmumu dienesta ģenerāldirektors ar parakstu un Valsts ieņēmumu dienesta zīmogu (pielikums).
3. Atļauju vai motivētu atteikumu izsniegt desmit darbadienu laikā no pieteikuma un visu norādīto dokumentu saņemšanas. Atļaujas derīguma termiņš - 6 mēneši no tās izsniegšanas brīža.
4. Realizēt tabaku un tabakas izstrādājumus, veicot skaidras naudas norēķinus tikai pēc atļaujas saņemšanas un izmantojot vienota parauga stingrās uzskaites preču pavadzīmes-rēķinus.
5. Valsts ieņēmumu dienesta Akcīzes preču pārvaldes Nodrošinājumu un marķēšanas daļas Tabakas izstrādājumu marķēšanas nodaļai nodrošināt pieteikumu apstrādi, uzskaiti, izsniegšanu un kontroli.
6. Atcelt Valsts ieņēmumu dienesta 1999. gada 8. februāra rīkojumu Nr.85 "Par skaidras naudas norēķiniem" un Valsts ieņēmumu dienesta 1999. gada 11. marta rīkojumu Nr.153 "Par grozījumiem VID 08.02.1999. rīkojumā Nr.85".
7. Rīkojumu publicēt laikrakstā "Latvijas Vēstnesis".

Valsts ieņēmumu dienesta ģenerāldirektors A.Sončiks
 
Par skaidras naudas norēķiniem
